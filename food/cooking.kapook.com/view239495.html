




ไอศกรีมแบบไทย ๆ คลายร้อน เติมความสดชื่นรับซัมเมอร์

















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 


















kapook cooking > 
            ไอศกรีม












17 สูตรไอศกรีมแบบไทย ๆ คลายร้อน ติดบ้านไว้อร่อยสดชื่น





16,639อ่าน














0












            แจกฟรี ! รวมฮิตสูตรไอศกรีมแบบไทย ๆ คลายร้อน จะใช้เครื่องหรือไม่ใช้เครื่องก็ได้ อร่อยละมุนรสชาติคุ้นเคย วัตถุดิบหาง่ายในบ้านเรา  











             หน้าร้อนใครอยากทำไอศกรีมดับร้อน เอาไว้กินเองที่บ้านแบบง่าย ๆ บ้างเอ่ย กระปุกดอทคอมขอนำเสนอวิธีทำไอศกรีมแบบไทย ๆ เช่น ไอศกรีมมะม่วง ไอศกรีมทุเรียน ไอศกรีมน้อยหน่า ไอศกรีมกล้วยบวชชี ทำหลายรสชาติกินวนไปไม่มีเบื่อแน่นอนค่ะ
1. ไอศกรีมมะม่วง



ภาพจาก ครัวป้ามารายห์

          ใครไม่กลัวแคลอรีพุ่งจัดเลยกับไอศกรีมมะม่วง สูตรไม่ต้องใช้เครื่อง มีความหวานหอมจากเนื้อมะม่วงสุก เพิ่มความหวานจากนมข้นหวานด้วย 



ส่วนผสม ไอศกรีมมะม่วง


เนื้อมะม่วงปั่น 400 กรัม
เจลาติน 1 ช้อนชา
วิปปิ้งครีม 250 กรัม
ไอซิ่ง 50 กรัม
นมข้นหวาน 30 กรัม
สีผสมอาหารสีเหลือง (ใส่หรือไม่ก็ได้)
เนื้อมะม่วงสุก


วิธีทำไอศกรีมมะม่วง

     1. ผสมเจลาตินกับน้ำคนให้เข้ากันแล้วพักไว้ 10 นาที นำเข้าไมโครเวฟประมาณ 10-20 วินาที แล้วก็นำไปผสมกับเนื้อมะม่วงปั่น อาจจะตักเนื้อมะม่วงปั่นมาผสมในถ้วยเจลาตินก่อน คนให้เข้ากัน แล้วค่อยนำไปเทรวมกันอีกทีจะได้คนเข้ากันง่าย ๆ
     หมายเหตุ : สามารถนำมะม่วงหั่นเป็นสี่เหลี่ยมลูกเต๋าแล้วแช่ช่องฟรีซให้แข็งก่อนแล้วมาปั่นก่อนทำไอศกรีมมะม่วงได้ (จะทำให้ไอศกรีมเซตตัวเร็วและเกล็ดน้ำแข็งเล็กด้วย)
     2. ตีวิปปิ้งครีมกับน้ำตาลไอซิ่งจนตั้งยอดอ่อน เติมนมข้นหวานลงไป ตีจนเข้ากัน แล้วเทเนื้อมะม่วงปั่นที่ผสมเจลาตินไว้แล้วลงไปตีผสมด้วย ถ้าอยากได้สีเหลืองสวย ๆ ก็สามารถเติมสีเหลืองเพิ่มได้ ตีจนเข้ากันแล้วใส่เนื้อมะม่วงลงไปตะล่อมจนเข้ากัน เทใส่ภาชนะที่เตรียมไว้ จะใส่เนื้อมะม่วงลงไปอีกก็ได้ จากนั้นแช่ไอศกรีมในช่องแช่แข็งประมาณ 10 ชั่วโมง (คือแช่ช่องฟรีซทิ้งไว้ค้างคืนไปเลย)
     หมายเหตุ : ถ้าไม่มีเครื่องตีมือถือ สามารถใช้เครื่องปั่น ปั่นรวมส่วนผสมทั้งหมดเข้าด้วยกันได้
     3. หลังจากที่เซตตัว ตักออกมาหั่นเป็นชิ้นเล็ก ๆ เป็นสี่เหลี่ยมลูกเต๋าก็ได้ ต้องรีบทำหน่อย อย่าให้ไอศกรีมละลาย เดี๋ยวจะกลับไปเป็นเกล็ดเหมือนเดิม นำมาปั่นจนละเอียดขึ้น ถ้ามีเครื่องปั่นกำลังสูงหน่อยจะดีมาก เพราะไอศกรีมจะค่อนข้างหนืดทำให้มอเตอร์ไหม้ได้ พอปั่นแล้วก็นำไปแช่ช่องฟรีซอีก 5-8 ชั่วโมง หรือจนไอศกรีมเซตตัวแข็งขึ้น ทำแบบนี้อีกสัก 1-2 รอบ หรือจนเกล็ดน้ำแข็งเล็กลงและเนื้อไอศกรีมเนียนขึ้น ถ้าได้ไอศกรีมเนื้อเนียน ๆ ดั่งใจแล้ว ตักเสิร์ฟกันได้เลย
 

ดูวิธีทำ ไอศกรีมมะม่วง เพิ่มเติมคลิก

2. ไอศกรีมน้อยหน่า



ภาพจาก คุณ panda-chan สมาชิกเว็บไซต์พันทิปดอทคอม

          ใครจะไปเชื่อว่าน้อยหน่า ผลไม้ไทย จะเอามาทำไอศกรีมโฮมเมดได้อร่อยเว่อร์ สูตรนี้จะใช้เครื่องหรือไม่ใช้เครื่องก็ได้ เติมกลิ่นวานิลลาเพื่อความหอม



ส่วนผสม ไอศกรีมน้อยหน่า


ไข่แดง 4 ฟอง
น้ำตาลทราย 40 กรัม
วิปปิ้งครีม 200 มิลลิลิตร
กะทิ 100 มิลลิลิตร
เกลือ 1/8 ช้อนชา
เนื้อน้อยหน่า 270-300 กรัม
กลิ่นวานิลลา

หมายเหตุ : ปริมาณน้ำตาลที่จะใส่ขึ้นอยู่กับความหวานของน้อยหน่า ดังนั้นลองชิมน้อยหน่าที่จะใช้ก่อนใส่น้ำตาล

วิธีทำไอศกรีมน้อยหน่า

     1. ตีน้ำตาลทรายและไข่แดงให้เป็นเนื้อเดียวกัน เตรียมไว้
     2. อุ่นวิปปิ้งครีมและกะทิให้ร้อน เอาแบบร้อนแต่ยังไม่เดือด เทวิปปิ้งครีมและกะทิลงในชามที่ตีไข่แดง โดยเทแค่ 1/4 ส่วนก่อนและคนให้เข้ากัน จากนั้นเทส่วนที่เหลือลงไปแล้วคนให้เข้ากัน ใส่เกลือด้วย ต่อมาปั่นเนื้อน้อยหน่า 1/2 ส่วนให้ละเอียด เนื้อที่เหลือจะเอาไว้ใส่ตอนท้ายสุด แต่ถ้าใครไม่ชอบเนื้อเป็นก้อน ๆ เอาลงไปปั่นให้หมดเลย
     3. ต้มน้ำให้ร้อน จากนั้นเอาชามที่ผสมวิปปิ้งครีม กะทิ และไข่แดง วางลงบนหม้อ จากนั้นค่อย ๆ คนให้ไข่แดงสุก ถ้าส่วนผสมได้ที่แล้ว เวลาเอาช้อนจุ่มลงไป ส่วนผสมจะเคลือบช้อนติดขึ้นมา
     4. ใส่เนื้อน้อยหน่าปั่นละเอียดลงไป ตามด้วยกลิ่นวานิลลานิดหน่อย จากนั้นคนให้เข้ากัน แล้วพักทิ้งไว้ให้เย็น หลังจากจุดนี้ถ้าใครมีเครื่องทำไอศกรีมก็ให้เอาไปแช่ไว้ในตู้เย็นช่องธรรมดาสัก 1-2 ชั่วโมง ให้เย็นแล้วค่อยเทลงในเครื่องปั่น ปั่นไปได้สักพักแล้วค่อยใส่เนื้อน้อยหน่า ส่วนใครที่ไม่มีเครื่องให้ใส่เนื้อน้อยหน่าที่ไม่ได้ปั่นลงไปเลย
     5. หลังจากเย็นแล้วให้ใส่ช่องแช่แข็ง แล้วเอาออกมากวน หรือปั่นในเครื่องปั่นผลไม้ก็ได้ ทุก 1 ชั่วโมง ทำซ้ำกันประมาณ 2-3 รอบ จากนั้นก็แช่แข็งข้ามคืน ในสูตรใช้เครื่องทำไอศกรีมปั่นประมาณ 20 นาที แต่ทำอุณหภูมิได้แค่ -22 องศาเซลเซียส ปั่นเสร็จก็ใส่กล่องแล้วเอาไปแช่แข็งข้ามคืน 
 

ดูวิธีทำ ไอศกรีมน้อยหน่า เพิ่มเติมคลิก

3. ไอศกรีมชาไทย



ภาพจาก คุณอ้อมกอดของความเหงา สมาชิกเว็บไซต์พันทิปดอทคอม

            มาต่อกันที่ไอศกรีมชาไทย จับเครื่องดื่มชาเย็นที่คุ้นเคยแปลงร่างเป็นไอศกรีมสีสวย สูตรนี้ใช้เครื่องปั่นน้ำผลไม้ ส่วนผสมน้อยมาก ถ้าชอบลองทำกันเลยค่ะ


ส่วนผสม ไอศกรีมชาไทย


น้ำชาเย็น 1-1/2 ถ้วย
วิปปิ้งครีม 1 ถ้วย (หรือ fresh whipping cream)


วิธีทำไอศกรีมชาไทย

     1. ต้มผงชากับน้ำ น้ำตาลทราย และใส่เกลือป่นลงไปเล็กน้อย (เพื่อความกลมกล่อม)
เคล็ดลับ : ใครอยากได้สีเข้มหรือสีอ่อนแค่ไหนก็แล้วแต่จะใส่ผงชาลงไป มากหรือน้อยแค่ไหน
     2. ยกลงกรองเอากากชาออกพักให้เย็นแล้วนำไปแช่ในช่องแช่แข็งให้พอเป็นเกล็ดน้ำแข็ง
     3. นำส่วนผสมออกจากช่องแช่แข็ง ใส่ลงในเครื่องปั่นน้ำผลไม้ตามด้วยวิปปิ้งครีม ปั่นจนเนียนแล้วเทใส่ลงในภาชนะ นำเข้าแช่แข็ง แล้วนำออกมาอีกครั้ง ปั่นประมาณ 2-3 รอบให้ได้เนื้อเนียน
 

ดูวิธีทำ ไอศกรีมชาไทย เพิ่มเติมคลิก

4. ไอศกรีมกล้วยบวชชี 



คุณ rita_bunny สมาชิกเว็บไซต์พันทิปดอทคอม

           ลองจับขนมหวานไทยอย่างกล้วยบวชชีมาทำไอศกรีมแบบไทย ๆ กันดีไหม จับไปปั่นกับวิปครีมจนเนียน เสร็จแล้วแช่แข็งจนเซตตัว


ส่วนผสม ไอศกรีมกล้วยบวชชี


กล้วยน้ำว้า 5 ลูก
น้ำตาลทราย 1/4 ถ้วย
เกลือ 1/4 ช้อนชา
หัวกะทิ 160 มิลลิลิตร
น้ำเปล่า 1/4 ถ้วย
วิปปิ้งครีม 1/2 ถ้วย (หรือน้ำมันมะพร้าวสกัดเย็น 1/4 ถ้วย)


วิธีทำไอศกรีมกล้วยบวชชี

     1. ทำกล้วยบวชชี โดยนำกล้วย 3 ลูก ไม่ต้องปอกเปลือก ไปเข้าไมโครเวฟใช้ไฟแรง 800 วัตต์ ประมาณ 2 นาที (เพื่อลดความฝาดของกล้วย)
     2. เติมน้ำตาลทราย เกลือ กะทิ น้ำเปล่า และกล้วยหั่นแว่น (ที่นำเข้าไมโครเวฟแล้ว) ลงในชามทนความร้อน นำเข้าไมโครเวฟใช้ไฟแรง 800 วัตต์ ประมาณ 3 นาที (หาชามรองถ้วยด้วย เพราะบางทีจะเดือดจนล้น)
     3. รอกล้วยบวชชีเย็นแล้วนำไปปั่นกับวิปปิ้งครีมจนละเอียด นำกล้วยน้ำว้าสุกหั่นใส่ลงไปอีก 2 ลูก คนให้เข้ากัน เทใส่กล่องแล้วปิดฝาแช่ช่องฟรีซ 6-8 ชั่วโมง
     4. พอไอศกรีมเซตตัว ให้นำส้อมจิ้ม ๆ ให้เนื้อไอศกรีมซุยขึ้นมา ตักเสิร์ฟ
 

ดูวิธีทำ ไอศกรีมกล้วยบวชชี เพิ่มเติมคลิก

5. ไอศกรีมสับปะรดซอร์เบต





            ใครกลัวอ้วนอยากให้ลองทำไอศกรีมสับปะรดซอร์เบต ไม่มีส่วนผสมของวิปครีม ใส่น้ำตาลทรายกับเกลือ มีรสหวานอมเปรี้ยวไม่เลี่ยน


ส่วนผสม ไอศกรีมสับปะรดซอร์เบต


เนื้อสับปะรดหั่นเป็นชิ้นเล็ก 1 ลูก
น้ำตาลทราย 8 ช้อนโต๊ะ
น้ำเปล่า 2 ถ้วย
น้ำมะนาว 1 ช้อนโต๊ะ
เกลือป่น 1 ช้อนชา


วิธีทำไอศกรีมสับปะรดซอร์เบต

     1. ใส่เนื้อสับปะรด น้ำตาลทราย น้ำเปล่า น้ำมะนาว และเกลือป่น ลงในเครื่องปั่น ปั่นผสมจนส่วนผสมละเอียดเข้ากันดี เทใส่พิมพ์ นำเข้าช่องแช่แข็งนานประมาณ 1-2 ชั่วโมง
     2. นำออกจากตู้เย็น ตักใส่เครื่องปั่น ปั่นจนเนื้อเนียนอีกครั้ง ตักส่วนผสมใส่พิมพ์แล้วนำเข้าแช่แข็งอีกครั้ง นานประมาณ 5 ชั่วโมง ก่อนเสิร์ฟ
 

ดูวิธีทำ ไอศกรีมสับปะรดซอร์เบต เพิ่มเติมคลิก

6. ไอศกรีมมะม่วง 



ภาพจาก คุณ rins cookbook

           ใครมีเครื่องทำไอศกรีมต้องจัดไอศกรีมมะม่วงสูตรนี้เลย ใส่เนื้อมะม่วงสุก ไม่เติมสี ใส่นมข้นหวานและเฮฟวี่ครีม กินกับข้าวเหนียวมูน


ส่วนผสม ไอศกรีมมะม่วง


เนื้อมะม่วงสุก (ปั่นละเอียดจนเป็นเนื้อครีม) 2 ถ้วย
นมข้นหวาน 1 ถ้วย
เฮฟวี่ครีมแช่เย็นจัด 1 ถ้วย
ข้าวเหนียวมูนและเนื้อมะม่วงสุกหั่นเต๋า


วิธีทำไอศกรีมมะม่วง

     1. นำอ่างผสมสเตนเลสพร้อมหัวตีตะกร้อไปแช่ในช่องฟรีซนาน 30 นาที
     2. พอครบเวลานำอ่างผสมออกจากตู้เย็นแล้วใส่เฮฟวี่ครีมที่แช่เย็นจัดแล้วลงไปตีด้วยความเร็วปานกลางจนตั้งยอดอ่อน ใส่นมข้นหวานลงไป ตีต่อด้วยความเร็วกลาง-สูงจนตั้งยอดเกือบแข็ง
     3. ใส่เนื้อมะม่วงสุกปั่นละเอียดลงไปตะล่อมด้วยพายยางให้พอเข้ากัน (ระวังอย่าคนผสมแรงจนเกินไปเพราะจะทำให้อากาศที่อยู่ในครีมยุบตัวลง)
     4. เทส่วนผสมใส่เครื่องทำไอศกรีม (เครื่องทำไอศกรีมแต่ละเครื่องมีวิธีการใช้ไม่เหมือนกัน ควรศึกษาก่อนใช้) ในสูตรนี้ก่อนใช้เครื่องให้นำตัวโถไอศกรีมเข้าไปแช่ในช่องฟรีซประมาณ 24 ชั่วโมง และอุ่นเครื่องทำไอศกรีมก่อนใช้ ประมาณ 30 นาที)
หมายเหตุ : สำหรับคนที่ไม่มีเครื่องทำไอศกรีมให้ใส่ส่วนผสมลงในกล่องพลาสติก ปิดฝาแล้วนำไปใส่ช่องแช่แข็ง พอครบ 1 ชั่วโมง ให้นำออกมาตีให้เข้ากัน ทำซ้ำอย่างนี้ประมาณ 5-6 ครั้ง
     5.  เปิดเครื่อง ใช้เวลาประมาณ 30 นาที หลังจากครบ 30 นาทีแล้วเทส่วนผสมใส่ลงกล่องพลาสติกแล้วนำไปแช่ช่องฟรีซประมาณ 4 ชั่วโมง เพื่อให้ไอศกรีมเซตตัวก่อนเสิร์ฟ หรือสามารถตักเสิร์ฟได้ทันทีหลังจากปั่นเสร็จ เสิร์ฟกับมะม่วงสุก ข้าวเหนียวมูน วิปครีม หรือโรยถั่วตามชอบ
 

ดูวิธีทำ ไอศกรีมมะม่วง เพิ่มเติมคลิก

7. ไอศกรีมฟักข้าวเสาวรส



ภาพจาก คุณ rock barista สมาชิกเว็บไซต์พันทิปดอทคอม

           ไอศกรีมเนื้อเนียนกินบ่อยก็เบื่อ ลองมาทำไอศกรีมเกล็ดน้ำแข็งบ้างดีไหม ใส่เนื้อฟักข้าวกับน้ำเสาวรส เติมน้ำตาลทราย


ส่วนผสม กรานิต้าฟักข้าวผสมเสาวรส


ฟักข้าวสุก
น้ำเสาวรส
น้ำตาลทรายป่น


วิธีทำกรานิต้าฟักข้าวผสมเสาวรส

     1. เริ่มจากการแยกเม็ดกับเนื้อฟักข้าวออกจากกัน ใช้ช้อนตักแล้วคว้านออกได้ทั้งหมด
     2. เทรวมกันแล้วนำไปปั่นเลย ใช้เครื่องปั่นอะไรก็ได้ เพราะเนื้อฟักข้าวจากผลสุกค่อนข้างเละอยู่แล้ว เราอาจจะนวดก่อนที่จะคว้านก็ได้ครับ จากนั้นก็นำไปต้มให้เดือด 1 ครั้ง
     3. หลังจากต้มเสร็จแล้ว เติมน้ำตาลทรายลงไปเล็กน้อยแล้วก็เติมน้ำเสาวรสลงไป (ใช้อัตราส่วน ฟักข้าว 1 ลูก ต่อ น้ำเสาวรส 1 ลิตร ถ้าชอบรสเปรี้ยวไม่ต้องเติมน้ำตาลทรายก็ได้) เมื่อเติมน้ำเสาวรสแล้วก็นำใส่ภาชนะที่จะแช่เย็น
     4. นำไปแช่เย็นจนเริ่มเป็นเกล็ดน้ำแข็ง แต่ยังไม่ต้องแข็งมากแล้วนำออกมาคน (ยิ่งนำออกมาคนบ่อย เนื้อจะยิ่งเนียน ในสูตรคน 2 รอบ) พอเซตตัวแล้วตักใส่ภาชนะ พร้อมเสิร์ฟ
 

ดูวิธีทำ ไอศกรีมฟักข้าวเสาวรส เพิ่มเติมคลิก

8. ไอศกรีมมูสมะม่วง



ภาพจาก นิตยสาร gourmet & cuisine

          ถ้าเบื่อไอศกรีมเนื้อเนียนแบบทั่วไป ลองมาทำไอศกรีมมูสกันเถอะ ขอยกตัวอย่างไอศกรีมมูสมะม่วง ใส่ครีมสดกับคัสตาร์ด แต่งหน้าด้วยมะม่วงสุกเพิ่มเติมได้



ส่วนผสม ไอศกรีมมูสมะม่วง


เนื้อมะม่วงสุก 335 กรัม (เลือกพันธุ์ได้ตามชอบ)
น้ำตาลทราย 60 กรัม
เนยจืด 100 กรัม
ไข่แดง 80 กรัม
ครีมสด 200 กรัม


วิธีทำไอศกรีมมูสมะม่วง

     1. หั่นเนื้อมะม่วงสุกเป็นชิ้นเล็ก นำไปปั่นให้ละเอียด (ไม่ต้องกรองเนื้อออก)
     2. ใส่มะม่วงปั่น น้ำตาลทราย เนย และไข่แดง ลงในหม้อ ใช้ตะกร้อมือคนจนข้นเป็นคัสตาร์ด พักไว้ 2 ชั่วโมง
     3. ตีครีมสดให้ขึ้นฟูด้วยตะกร้อมือ
     4. ผสมครีมและคัสตาร์ด คนให้เข้ากันด้วยพายยางอย่างช้า ๆ เทใส่ถาด แช่เย็นในอุณหภูมิ -18 องศาเซลเซียส นาน 2 ชั่วโมง ถ้าแช่ในช่องแช่แข็งของตู้เย็นปกติต้องแช่นาน 4-6 ชั่วโมง สามารถเก็บในช่องฟรีซได้นาน 1 เดือน
 

ดูวิธีทำ ไอศกรีมมูสมะม่วง เพิ่มเติมคลิก

9. ไอศกรีมทุเรียน





            ใครเอียนไอศกรีมะม่วงลองมาทำไอศกรีมทุเรียนดับร้อนกัน ใส่นมสดกับวิปครีม เติมสีผสมอาหารสีเหลืองหน่อย


ส่วนผสม ไอศกรีมทุเรียน


เนื้อทุเรียนสุก 1 ถ้วย
นมสด 1+1/4 ถ้วย
วิปปิ้งครีม 1 ถ้วย
น้ำตาลทราย 1 ถ้วย
สีผสมอาหารเหลืองเล็กน้อย


วิธีทำไอศกรีมทุเรียน

     1. ใส่เนื้อทุเรียน นมสด วิปปิ้งครีม น้ำเชื่อม และสีผสมอาหารสีเหลือง ไปปั่นจนเนื้อเนียนละเอียด
     2. เทใส่พิมพ์น้ำแข็ง หรือพิมพ์สี่เหลี่ยม นำไปแช่ช่องฟรีซจนไอศกรีมแข็ง อย่างน้อย 5 ชั่วโมง หรือข้ามคืน
     3. พอไอศกรีมแข็งได้ที่แล้วแกะออกจากพิมพ์น้ำแข็ง เสียบด้วยไม้ลูกชิ้น พร้อมเสิร์ฟ
 

ดูวิธีทำ ไอศกรีมทุเรียน เพิ่มเติมคลิก

10. ไอศกรีมกล้วยบวชชีแบบแท่ง



ภาพจาก นิตยสารแม่บ้าน

           กล้วยบวชชีเยอะแยะ แบ่งมาทำไอศกรีมกล้วยบวชชีแบบแท่งแบ่งกันทั้งครอบครัวกันเนอะ ความพิเศษคือใส่เนื้อมะพร้าวเผาด้วย รับรองความหอมอร่อย


ส่วนผสม ไอศกรีมกล้วยบวชชีแบบแท่ง


กะทิเข้มข้นปานกลาง 1 ถ้วย
กล้วยน้ำว้าสุกห่าม 100 กรัม (ต้มสุกหั่นเป็นชิ้น)
น้ำตาลปี๊บ 3 ช้อนโต๊ะ
เกลือป่นหยาบ 1/2 ช้อนชา
เนื้อมะพร้าวเผาหั่นชิ้น 50 กรัม
กล้วยน้ำสุกห่ามต้มสุกหั่นแว่น (สำหรับใส่ในพิมพ์)


อุปกรณ์


พิมพ์ไอศกรีมตามชอบ
ไม้เสียบไอศกรีม


วิธีทำไอศกรีมกล้วยบวชชีแบบแท่ง

     1. ใส่กะทิลงในหม้อ ยกขึ้นตั้งไฟ พอร้อน
     2. ใส่กล้วยน้ำว้าลงต้ม พอเดือดใส่น้ำตาลปี๊บและเกลือป่น ต้มต่อจนกล้วยน้ำว้านิ่ม
     3. ใส่เนื้อมะพร้าวเผา คนผสมพอเข้ากันดี ยกลงจากเตา
     4. ใส่กล้วยน้ำว้าหั่นแว่นลงในพิมพ์
     5. ตักส่วนผสมขนมลงในพิมพ์จนเต็ม จากนั้นเสียบไม้ไอศกรีมลงตรงกลาง นำเข้าแช่ในตู้เย็นช่องแช่แข็งประมาณ 1 คืน หรือจนแข็งตัว จัดเสิร์ฟ
 

ดูวิธีทำ ไอศกรีมกล้วยบวชชีแบบแท่ง เพิ่มเติมคลิก

11. ไอศกรีมกล้วยหอมสับปะรด





           ใครชอบไอศกรีมสุดแนว อยากให้ลองทำไอศกรีมกล้วยหอมสับปะรด ใส่น้ำส้มคั้น น้ำมะนาว และน้ำตาลทราย เพิ่มความนัวด้วยวิปครีมและนมสด


ส่วนผสม ไอศกรีมกล้วยหอมสับปะรด


สับปะรดหั่นชิ้นเล็ก 1/3 ถ้วย
กล้วยหอมบด 2 ลูก
น้ำส้มคั้นสด 1/2 ถ้วย
น้ำมะนาวคั้นสด 1/4 ถ้วย
น้ำตาลทราย 1 ถ้วย
ครีมสด 1 ถ้วย
นมสด 1 ถ้วย


วิธีทำไอศกรีมกล้วยหอมสับปะรด 

     1. ใส่สับปะรด กล้วยหอม น้ำส้ม น้ำมะนาว และน้ำตาลทราย ลงในกระทะ คนผสมให้เข้ากัน จากนั้นเติมครีมสดและนมสดลงไป คนผสมจนเข้ากันอีกครั้ง นำเข้าแช่ในตู้เย็นอย่างน้อย 1 ชั่วโมง
     2. นำออกจากตู้เย็น ตักส่วนผสมใส่เครื่องปั่น ปั่นจนเป็นเนื้อเนียน เทใส่พิมพ์ นำเข้าแช่เย็นจนเซตตัว
 

ดูวิธีทำ ไอศกรีมกล้วยหอมสับปะรด เพิ่มเติมคลิก

12. ไอศกรีมน้ำเต้าหู้งาดำ



ภาพจาก คุณเนินน้ำ อาหารบ้าน ๆ ที่บ้านเนินน้ำ

      เอาใจคนรักสุขภาพกับไอศกรีมน้ำเต้าหู้งาดำ เริ่มจากทำน้ำเต้าหู้ก่อนแล้วเอาไปแช่แข็งจนเซตตัว จากนั้นก็เอาออกมาขูดหรือปั่นด้วยเครื่องตีมือถือสัก 2 รอบ แล้วเสิร์ฟกับท็อปปิ้ง


ส่วนผสม ไอศกรีมน้ำเต้าหู้งาดำ


น้ำเต้าหู้ (ใช้แบบสำเร็จรูปก็ได้)
​งาดำคั่วบด
​​น้ำตาลทราย (ปริมาณมาก-น้อยตามชอบ)
​เกลือสมุทร 1 หยิบมือ (ไม่ใส่ก็ได้)


วิธีทำไอศกรีมน้ำเต้าหู้งาดำ

     1. ใส่น้ำเต้าหู้  งาดำคั่วบด  น้ำตาลทราย และเกลือสมุทร ผสมรวมกัน นำขึ้นตั้งไฟให้เดือด จากนั้นยกลงจากเตาแล้วพักไว้ให้เย็น
     2. เทส่วนผสมที่เย็นแล้วใส่พิมพ์ ปิดด้วยพลาสติกถนอมอาหาร นำเข้าแช่ตู้เย็นในช่องแช่แข็งจนจับตัวเป็นน้ำแข็ง
     3. นำออกจากตู้เย็น จะใช้ส้อมขูดก็ได้ ในสูตรใช้เครื่องตีแบบมือถือ (hand mixer) เพราะรวดเร็วและได้น้ำแข็งเกล็ดละเอียดกว่า จากนั้นนำกลับไปแช่ให้แข็งแล้วนำมาปั่น ทำแบบนี้สัก 2-3 รอบ ยิ่งทำมากก็ยิ่งจะได้เกล็ดน้ำแข็งละเอียดมาก พอเซตตัวแล้วจัดเสิร์ฟกับท็อปปิ้งตามชอบ
 

ดูวิธีทำ ไอศกรีมน้ำเต้าหู้งาดำ เพิ่มเติมคลิก

13. ไอศกรีมกะทิ



ภาพจาก คุณ rins cookbook

           ใครไม่กลัวอ้วนมาทำไอศกรีมกะทิสดกัน ใส่น้ำมะพร้าวกับเนื้อมะพร้าว ใส่กะทิกับวิปปิ้งครีม มีทั้งสูตรใช้เครื่องและไม่ใช้เครื่อง ลองเลือกทำตามสะดวกเลยค่ะ


ส่วนผสม ไอศกรีมกะทิสด


ไข่ขาว 1 ฟอง
ใบเตย 3-4 ต้น
น้ำตาลทราย 1+1/4 ถ้วย
เกลือ 1/2 ช้อนชา
แซนแทนกัม (xanthan gum สารให้ความหนืด) 1/8 ช้อนชา (ใส่หรือไม่ใส่ก็ได้)
น้ำมะพร้าวน้ำหอม หรือน้ำมะพร้าวอ่อน 1 ถ้วย
กะทิ 3 ถ้วย
วิปปิ้งครีม 1+1/2 ถ้วย
เนื้อมะพร้าวอ่อน (ใส่หรือไม่ใส่ก็ได้ หรือเก็บไว้ใส่แบบโรยหน้าก็ได้)
ท็อปปิ้งตามชอบ เช่น ข้าวเหนียว ถั่วแดง ข้าวเหนียวมูน ลูกชิด เนื้อมะพร้าวอ่อน ถั่วลิสง ข้าวโพด 


วิธีทำไอศกรีมกะทิสด (แบบใช้เครื่อง)

     1. เทน้ำมะพร้าวลงไปในหม้อ นำขึ้นตั้งไฟกลางอ่อน ตามด้วยใบเตย 
     2. พอร้อนใส่เกลือและกะทิลงไปคนให้เข้ากันจนเกลือละลาย ต้มจนเดือดอ่อน ๆ พอมีฟองอากาศใส่น้ำตาลทรายลงไปครึ่งหนึ่งก่อนแล้วคนให้เข้ากัน พักทิ้งไว้จนเย็นประมาณ 30 นาที (ถ้านำหม้อไปแช่ไว้ในน้ำเย็นก็จะทำให้ส่วนผสมเย็นเร็วขึ้น)
     3. ผสมน้ำตาลทรายที่เหลือกับไข่ขาว ตีให้เข้ากันจนตั้งยอดอ่อน ใส่วิปปิ้งครีมเย็นจัดลงไปตีให้ขึ้นฟูเป็นเนื้อครีม (สามารถใช้เครื่องตีไฟฟ้าก็ได้) 
     4. นำส่วนผสมกะทิที่เย็นแล้ว (ประมาณ 20 องศาเซลเซียส) เทลงในส่วนผสมไข่ขาวผ่านตะแกรง จากนั้นใส่สารให้ความหนืดลงไปคนให้เข้ากัน รอจนอุณหภูมิประมาณ 20 องศาเซลเซียส
     5. นำโถไอศกรีมไปแช่ช่องฟรีซประมาณ 24 ชั่วโมง ใส่ส่วนผสมไอศกรีมลงไป ใช้เวลาประมาณ 1/2 ชั่วโมง พร้อมเสิร์ฟ หรือถ้าหากต้องกินแบบเย็น ๆ ก็ตักใส่ภาชนะมีฝาปิด นำไปแช่ในช่องฟรีซประมาณ 3-4 ชั่วโมง พร้อมเสิร์ฟ คู่กับท็อปปิ้งต่าง ๆ ตามชอบ 

วิธีทำไอศกรีมกะทิสด (แบบไม่ใช้เครื่อง)


นำส่วนผสมใส่ในภาชนะสเตนเลส แช่ช่องฟรีซ ทุก ๆ 30 นาที แล้วเอาออกมาคนให้เข้ากัน ประมาณ 10 ครั้ง หรือ 5 ชั่วโมง จะออกมาใกล้เคียงกับไอศกรีมที่ใช้เครื่อง 
	 


ดูวิธีทำ ไอศกรีมกะทิ เพิ่มเติมคลิก

14. ไอศกรีมอัญชัน



คุณอ้อมกอดของความเหงา สมาชิกเว็บไซต์พันทิปดอทคอม

           สีสวยเลิศเลอมากสำหรับไอศกรีมอัญชัน ใส่น้ำดอกอัญชัน เติมความหวานจากน้ำตาลทราย ทำง่ายด้วยเครื่องปั่นน้ำผลไม้


ส่วนผสม ไอศกรีมอัญชัน


ดอกอัญชันสดหรือแห้ง
น้ำ (สำหรับคั้นน้ำ)
น้ำตาลทราย (ตามชอบ)
เกลือ เล็กน้อย
วิปปิ้งครีม 1 ถ้วย (สามารถเพิ่มวิปปิ้งครีมได้ จะได้เนื้อไอศกรีมที่มีความเข้มข้นขึ้นไปอีก)


วิธีทำไอศกรีมอัญชัน

     1. ต้มดอกอัญชันกับน้ำจนเดือด ใส่น้ำตาลทรายและเกลือลงไป รอจนเดือดอีกครั้ง (ชิมรสให้ออกหวานนิดหนึ่งและสีเข้มมากน้อยก็ตามชอบ) ยกลงจากเตา พักทิ้งไว้จนเย็น จากนั้นกรองเอาเฉพาะน้ำ เทใส่ภาชนะ จากนั้นนำเข้าช่องแช่แข็งให้เริ่มจับตัวเป็นเกล็ดน้ำแข็ง
     2. นำเกล็ดน้ำแข็งอัญชันและวิปปิ้งครีมอย่างละ 1 ถ้วย ใส่เครื่องปั่น ปั่นให้เข้ากัน (ใช้อัตราส่วน 1 : 1 หรือใครจะใส่วิปปิ้งครีมเพิ่มเพื่อให้เนื้อเนียนและเข้มข้นก็ได้) 
     3. เทส่วนผสมที่ปั่นแล้วใส่กล่องแล้วนำเข้าแช่แข็งจนเริ่มเป็นเกล็ดน้ำแข็ง จากนั้นนำออกมาปั่นอีกครั้ง เทใส่ภาชนะแล้วนำไปแช่เย็นจนเซตตัว
เคล็ดลับ : ถ้าอยากตักไอศกรีมแล้วละลายช้าและเป็นลูกสวย ให้นำที่ตักไอศกรีมและถ้วยสำหรับใส่ไอศกรีมไปแช่ในช่องแข็ง และถ้าเป็นพวกถ้วยกระเบื้องหรือแก้วจะเก็บความเย็นดีมาก ไอศกรีมจะละลายช้า)
 

ดูวิธีทำ ไอศกรีมอัญชัน เพิ่มเติมคลิก

15. ไอศกรีมใบบัวบก



ภาพจาก นิตยสาร food news & life

           น้ำใบบัวบกกลิ่นเหม็นเขียว ลองแปลงร่างเป็นไอศกรีมน่าจะกินได้ง่ายขึ้น เริ่มจากต้มน้ำใบบัวบกผสมกับเจลาตินแล้วใส่เครื่องทำไอศกรีม ไม่ต้องมีท็อปปิ้งก็อร่อย


ส่วนผสม ใบบัวบกซอร์เบต


ใบบัวบก (เด็ดเป็นใบ) 100 กรัม
น้ำต้มสุก 500 กรัม
น้ำตาลทราย 200 กรัม
เกลือป่น 1/2 ช้อนชา
เจลาตินชนิดผง 1 ช้อนโต๊ะ
น้ำร้อนสำหรับละลายเจลาติน 50 กรัม
ใบบัวบก (สำหรับแต่ง)


วิธีทำใบบัวบกซอร์เบต

     1. ล้างใบบัวบกให้สะอาด ใส่ลงไปในโถปั่นน้ำผลไม้พร้อมกับน้ำต้มสุก ปั่นจนกระทั่งละเอียด กรองเอาเฉพาะน้ำมาใช้
     2. นำน้ำใบบัวบกใส่ลงในภาชนะ ใส่น้ำตาลทราย และเกลือป่น นำขึ้นตั้งไฟจนกระทั่งน้ำตาลทรายละลายหมด ยกลง เตรียมไว้
     3. ละลายเจลาตินกับน้ำร้อนเข้าด้วยกัน เทใส่ลงในน้ำใบบัวบก พักจนกระทั่งส่วนผสมเย็น เทใส่ลงในเครื่องทำไอศกรีม ปั่นประมาณ 40 นาที จนกระทั่งส่วนผสมหนืดเป็นเกล็ดน้ำแข็ง ปิดเครื่อง ตักส่วนผสมที่ได้ใส่ภาชนะ นำเข้าช่องแช่แข็งจนส่วนผสมทรงตัวดี ใช้ที่ตักไอศกรีมตักใส่แก้ว เสิร์ฟพร้อมตกแต่งด้วยใบบัวบกให้สวยงาม
 

ดูวิธีทำ ไอศกรีมใบบัวบก เพิ่มเติมคลิก

16. ไอศกรีมตะไคร้



ภาพจาก นิตยสาร food news & life

           ขยี้ตารัว ! ไอศกรีมตะไคร้ จับสมุนไพรไทยแปลงร่างเป็นขนมคลายร้อน มีความหอมของตะไคร้ เติมความหวานจากน้ำตาลทราย 


ส่วนผสม ไอศกรีมตะไคร้


น้ำ 400 มิลลิลิตร
ตะไคร้ โขลกแล้วยีเป็นเส้น 200 กรัม
น้ำมะนาว 30 มิลลิลิตร
น้ำตาลทราย 150 กรัม
เกลือป่น 1/2 ช้อนชา
แป้งมันสำปะหลัง 25 กรัม
น้ำละลายแป้ง 125 มิลลิลิตร
สีผสมอาหารสีเขียว 1/8 ช้อนชา
เจลาติน 1 ช้อนโต๊ะ
น้ำละลายเจลาติน 50 มิลลิลิตร
วิปปิ้งครีมรสต้นตำรับ 500 มิลลิลิตร


วิธีทำไอศกรีมตะไคร้

     1. ต้มน้ำให้เดือด ใส่ตะไคร้ ต้มจนเดือด ปิดฝา พักไว้จนเย็น กรองเฉพาะน้ำ
     2. ต้มน้ำตะไคร้กับน้ำตาลทรายและเกลือป่นเข้าด้วยกัน คนจนเดือด เติมส่วนผสมแป้งมันที่ละลายน้ำใช้ตะกร้อมือคนจนส่วนผสมสุกข้น ยกลง เติมสีผสมอาหารสีเขียว คนจนเข้ากัน
     3. ใส่เจลาตินที่ละลายกับน้ำร้อน เติมน้ำมะนาว คนผสมให้เข้ากัน พักไว้จนเย็นสนิท
     4. เทส่วนผสมไอศกรีมน้ำตะไคร้ลงในถังปั่นไอศกรีม เติมวิปปิ้งครีมรสต้นตำรับ ปั่นนานประมาณ 35 นาที หรือจนเซตตัว ตักไอศกรีมใส่กล่อง นำเข้าตู้เย็นอย่างน้อย 3 ชั่วโมง หรือจนเซตตัว
 

ดูวิธีทำ ไอศกรีมตะไคร้ เพิ่มเติมคลิก

17. ไอศกรีมเต้าฮวยน้ำขิง



ภาพจาก คุณ shiku สมาชิกเว็บไซต์พันทิปดอทคอม

          จากที่เคยกินเต้าฮวยน้ำขิงร้อน ๆ ลองแปลงร่างเป็นไอศกรีมเต้าฮวยน้ำขิงเย็นฉ่ำกันเถอะ รับรองกลิ่นสมุนไพรมาเต็มแน่อน



ส่วนผสม ไอศกรีมเต้าฮวยน้ำขิง


น้ำตาลทรายแดง 80 กรัม
สารให้ความคงตัว (seg) 2 กรัม
น้ำตาลเดกซ์โตรส 40 กรัม
มอลโตเดกซ์ตริน 40 กรัม
เกลือ 1 กรัม
น้ำร้อน (ทุบขิง 1 ชิ้นลงไปต้มด้วย) 750 กรัม
ขิงผงสำเร็จรูป 2 ซอง
เต้าหู้นิ่ม 1 ถ้วย


วิธีทำไอศกรีมเต้าฮวยน้ำขิง

     1. นำน้ำตาลทรายแดง สารให้ความคงตัว (seg) เดกซ์โตรส มอลโตเดกซ์ตริน และเกลือ ใส่อ่างผสม ใช้ตะกร้อมือคนให้เข้ากัน
     2. เทน้ำร้อนลงไป คนให้เข้ากัน นำขึ้นไปตั้งไฟอ่อน ๆ ให้พอควันขึ้นก็ยกลง เพื่อให้สารคงตัวละลาย
     3. นำเอาเต้าฮวยใส่โถปั่น ตามด้วยน้ำขิง ปั่นด้วยความเร็วสูงสุด 1 นาที จากนั้นกรองใส่ถุง แล้วนำเข้าตู้เย็นช่องธรรมดา 4 ชั่วโมง เมื่อครบเวลาให้นำไปปั่นในเครื่องปั่นไอศกรีม ประมาณ 30 นาที เสร็จแล้วตักใส่ภาชนะสเตนเลส เข้าช่องฟรีซ แช่จนเซตตัว
 

ดูวิธีทำ ไอศกรีมเต้าฮวยน้ำขิง เพิ่มเติมคลิก

           จากที่เคยทำไอศกรีมทั่วไปอย่างไอศกรีมช็อกโกแลตหรือไอศกรีมชาเขียว แม้จะอร่อยแต่ทำบ่อยก็เอียน ลองมาทำไอศกรีมแบบไทย ๆ ทั้งจากผลไม้ไทย สมุนไพรไทย หรือเครื่องดื่มไทยกันเถอะ ลองเลือกสูตรที่ชอบแล้วลุยกันเลยจ้า 
  





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













17 สูตรไอศกรีมแบบไทย ๆ คลายร้อน ติดบ้านไว้อร่อยสดชื่น




อัปเดตล่าสุด 21 ธันวาคม 2564 เวลา 15:42:34
 16,639 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































