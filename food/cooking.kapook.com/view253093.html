




สูตรขนมจากแป้งข้าวเหนียว เมนูขนมง่าย ๆ อร่อยนุ่ม


















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 


















kapook cooking > 
            สูตรขนมอื่นๆ












19 สูตรขนมจากแป้งข้าวเหนียว อร่อยนุ่มโดนใจสายหนึบ





8,530อ่าน














0












            แป้งข้าวเหนียวเหลือ ๆ ชวนทำขนมจากแป้งข้าวเหนียว ทั้งขนมไทยและขนมเทศ อร่อยเหนียวนุ่ม ทำกินทำขายได้หมด  




             แป้งข้าวเหนียวทำอะไรได้บ้าง ? จับมาทำขนม หลากสไตล์กันดีไหม กระปุกดอทคอมขอนำเสนอวิธีทำขนมจากแป้งข้าวเหนียว เช่น ขนมเทียน ขนมเข่ง ขนมต้ม ขนมบ้าบิ่น เป็นต้น ลองทำเป็นอาหารว่าง คลายหิวระหว่างวันกัน
ขนมไทย

1. ขนมเทียน





           ไม่ต้องรอให้ถึงวันไหว้เจ้าก็ทำกินเองได้เช่นกัน กับขนมเทียนสูตรใส่หญ้าชิวคัก จะใช้แป้งข้าวเหนียวดำก็ได้ มมาพร้อมวิธีทำไส้เค็มหอมพริกไทย รับรองอร่อยเหนียวนุ่มเคี้ยวเพลิน


ส่วนผสม แป้งขนมเทียนผสมหญ้าชิวคัก


แป้งข้าวเหนียว 500 กรัม
น้ำตาลปี๊บ 200-300 กรัม (ปรับความหวานได้ตามชอบ)
น้ำเปล่า 350 มิลลิลิตร 
หญ้าชิวคัก 30 กรัม


ส่วนผสม ไส้ขนมเทียน (ไส้เค็ม)


ถั่วเขียวซีกเราะเปลือก 1 กิโลกรัม
กระเทียม
พริกไทย
น้ำมันพืช (สำหรับผัด)
เกลือป่น (สำหรับปรุงรส)
น้ำตาลทราย (สำหรับปรุงรส)


วิธีทำแป้งขนมเทียน

     1. ล้างหญ้าชิวคักให้สะอาด จากนั้นนำไปแช่น้ำประมาณ 30 นาที จนหญ้านิ่ม ล้างอีกครั้งแล้วบีบให้แห้ง นำไปปั่นจนละเอียด เตรียมไว้
     2. ใส่หญ้าสับลงในแป้งข้าวเหนียว ใส่น้ำตาลปี๊บลงไป ค่อย ๆ เทน้ำลงไปทีละนิดแล้วนวดจนส่วนผสมเข้ากันดี (ระวังไม่เหลวและไม่หนืดจนเกินไป) พักแป้งไว้ประมาณ 1 ชั่วโมง

วิธีทำไส้ขนมเทียนเค็ม

     1. ล้างถั่วเขียวซีกเราะเปลือกให้สะอาด แช่ทิ้งไว้อย่างน้อย 2 ชั่วโมง หรือข้ามคืน จากนั้นนำไปนึ่งจนสุก พักทิ้งไว้จนเย็นสนิท
     2. โขลกกระเทียมกับพริกไทยเข้าด้วยกันจนละเอียด ใส่ถั่วเขียวนึ่งลงโขลกพอหยาบ
     3. ใส่น้ำมันพืชลงในกระทะ ใส่ส่วนผสมไส้ลงผัดจนหอม ปรุงรสด้วยเกลือป่นและน้ำตาลทราย ชิมรสตามชอบ ให้มีรสหวาน เค็ม เผ็ด ปิดไฟ ยกลงจากเตา พักทิ้งไว้จนเย็น ปั้นเป็นก้อนกลม เตรียมไว้

วิธีห่อขนมเทียน

     1. เตรียมใบตองสำหรับห่อขนม ล้างน้ำให้สะอาด
     2. จับใบตองให้เป็นทรงกรวย ใส่ไส้ที่ปั้นไว้ลงไป ตักส่วนผสมแป้งใส่ จากนั้นห่อให้สวยงาม เรียงลงในชุดนึ่ง
     3. นำขนมไปนึ่งด้วยไฟแรงที่มีน้ำเดือดพล่าน นึ่งนานประมาณ 30 นาที จนขนมสุก ปิดไฟ นำออกจากชุดนึ่ง 
 

ดูวิธีทำ ขนมเทียน เพิ่มเติมคลิก

2. บัวลอยเผือก





           เตรียมล้างมือนวดแป้งปั้นบัวลอยเผือกกันเลยจ้า สูตรนี้ผสมเผือกลงในเนื้อแป้งกันเลย เพิ่มความหอมจากกะทิใบเตยและมะพร้าวอ่อน


ส่วนผสม บัวลอยเผือก


แป้งข้าวเหนียว 150 กรัม
แป้งมัน 50 กรัม
เผือกนึ่งสุก 250 กรัม
หัวกะทิ 50 กรัม
น้ำเย็นจัดเล็กน้อย


ส่วนผสม กะทิ


หัวกะทิ 1 ลิตร
น้ำมะพร้าวหรือหางกะทิ 500 กรัม
เกลือ 1/2 ช้อนชา
ใบเตย
น้ำตาลทราย 125 กรัม
มะพร้าวอ่อนหั่นเส้น 200 กรัม


วิธีทำบัวลอยเผือก

     1. นำแป้งข้าวเหนียว แป้งมัน และเผือกนึ่ง คนผสมพอเข้ากัน ใส่หัวกะทิกับน้ำเย็นจัด นวดจนแป้งเนียนไม่ติดมือ คลึงให้เป็นเส้นยาว คลุกแป้งนวลตัดเป็นชิ้น พักไว้
     2. ทำกะทิโดยใส่หัวกะทิ น้ำมะพร้าวหรือหางกะทิ เติมเกลือลงในหม้อ ใช้ไฟอ่อน คนจนเกลือละลาย พอร้อนช้อนหัวกะทิลอยหน้าออก 1 ถ้วย ใส่ใบเตยลงไป พอกะทิเริ่มเดือดใส่แป้งบัวลอย พอเดือดอีกครั้งใส่น้ำตาลทราย ใส่หัวกะทิที่ตักแยกไว้ ตามด้วยมะพร้าวอ่อน คนพอเข้ากัน ตักเสิร์ฟ
 

ดูวิธีทำ บัวลอยเผือก เพิ่มเติมคลิก

3. ขนมเหนียว



ภาพจาก คุณ sujitrar สมาชิกเว็บไซต์พันทิปดอทคอม

           สีสวยน่าลองทำจริง ๆ สำหรับขนมเหนียว สูตรจาก คุณ sujitrar สมาชิกเว็บไซต์พันทิปดอทคอม จับแป้งข้าวเหนียวผสมน้ำเปล่า ใส่สีผสมอาหารแล้วหั่นเส้นยาว เอาไปต้มจนสุก คลุกกับมะพร้าวขูด


ส่วนผสม น้ำเชื่อม


น้ำตาลปี๊บ 200 กรัม
น้ำเปล่า 100 กรัม


ส่วนผสม ขนมเหนียว


แป้งข้าวเหนียว 250 กรัม
น้ำเปล่า 300 กรัม
สีผสมอาหารตามชอบ
น้ำเปล่า
ใบเตย
ข้าวพอง


ส่วนผสม สำหรับคลุกแป้ง


มะพร้าวขูดขาว
เกลือนิดหน่อย


วิธีทำขนมเหนียว

     1. ทำน้ำเชื่อมโดยใส่น้ำตาลปี๊บ หรือน้ำตาลมะพร้าว หรือน้ำตาลโตนดก็ได้ค่ะ ใส่ลงหม้อพร้อมด้วยน้ำเปล่า ตั้งไฟแรงให้น้ำตาลมีกลิ่นหอม สักครู่ก็เบาไฟ เป็นไฟอ่อน เคี่ยวจนน้ำตาลมีลักษณะข้น ปิดไฟ พักไว้
     2. ทำแป้งขนมโดยนำแป้งผสมกับน้ำเปล่า นวดผสมกันให้แป้งนิ่มไม่ติดมือ ใส่สีผสมอาหารตามชอบ คลึงให้เป็นเส้นยาว แล้วตัดเป็นชิ้นยาวพอดีคำ 
     3. นำมะพร้าวขูดขาวไปนึ่งประมาณ 5-10 นาที หลังจากนั้นยกลงใส่ถาดโรยเกลือเล็กน้อยเตรียมสำหรับคลุกแป้ง
     4. ต้มขนมโดยนำน้ำเปล่าใส่หม้อพร้อมใบเตย ตั้งไฟให้เดือดให้หอมกลิ่นใบเตย หลังจากนั้นนำแป้งที่ตัดไว้ใส่ลงไปต้มให้สุก ถ้าสุกแป้งจะลอยขึ้นมา 
     5. ตักแป้งขึ้นคลุกด้วยมะพร้าวขูด จัดใส่จานตักเสิร์ฟพร้อมข้าวพองและน้ำเชื่อมที่เคี่ยวไว้
 

ดูวิธีทำ ขนมเหนียว เพิ่มเติมคลิก

4. ขนมโคกะทิสดไส้มันม่วง



ภาพจาก คุณ sujitrar สมาชิกเว็บไซต์พันทิปดอทคอม

          ถ้าหากินยากหรือไม่เคยกิน อยากให้ลองทำขนมโคกะทิสดไส้มันม่วง สูตรจาก คุณ sujitrar สมาชิกเว็บไซต์พันทิปดอทคอม แป้งนุ่มเหนียวสอดไส้มันม่วง ราดกะทิโรยงาคั่วหอม ๆ 



ส่วนผสม ไส้มันม่วง


มันม่วงนึ่งสุก 320 กรัม
กะทิ 150 กรัม
น้ำตาลทราย 100 กรัม


ส่วนผสม ขนมโค


แป้งข้าวเหนียว 150 กรัม (สำหรับทำแป้ง 2 สี)
น้ำดอกอัญชัน 90 มิลลิลิตร
น้ำเปล่า 90 มิลลิลิตร


ส่วนผสม กะทิสด


กะทิ 350 กรัม
เกลือ 1/4 ช้อนชา
น้ำตาลทราย 80 กรัม
งาขาวหรืองาดำคั่ว


วิธีทำขนมโคกะทิสดไส้มันม่วง

     1. ทำไส้มันม่วงโดยนำมันม่วงปอกเปลือก หั่นเป็นชิ้นแล้วนำไปนึ่งจนสุก หลังจากสุกนำมาบดให้ละเอียดเติมน้ำตาลทราย และกะทิลงไป คนให้เข้ากัน เทใส่กระทะ กวนให้แห้ง พักให้เย็น แล้วปั้นเป็นก้อนกลม และคั่วงาให้หอม
     2. ทำแป้งขนมโดยแบ่งแป้งเป็น 2 ส่วน ส่วนแรกผสมแป้งและน้ำอัญชัน นวดให้แป้งนิ่มพร้อมปั้นก้อน อีกส่วนหนึ่งผสมแป้งและน้ำเปล่า นวดให้แป้งนิ่ม ปั้นแป้งเป็นก้อนแล้วกดให้แบน ใส่ไส้มันม่วงแล้วห่อไม่ให้แป้งแตกเห็นไส้
     3. ทำกะทิสดโดยต้มน้ำกะทิ ใส่น้ำตาลทรายกับเกลือลงไป ต้มด้วยไฟอ่อนจนน้ำตาลละลายแล้วปิดไฟ
     4. ต้มขนมโดยนำน้ำเปล่าใส่หม้อ ต้มจนเดือด แล้วใส่แป้งที่ปั้นไว้ต้มให้สุก สังเกตว่าถ้าแป้งลอยแสดงว่าสุกแล้ว ให้ตักใส่หม้อกะทิ ตักเสิร์ฟ โรยงา
 

ดูวิธีทำ ขนมโคกะทิสดไส้มันม่วง เพิ่มเติมคลิก

5. ขนมไข่ปลา



ภาพจาก คุณ sujitrar สมาชิกเว็บไซต์พันทิปดอทคอม

           เตรียมนึ่งฟักทองรอทำเมนูขนมไข่ปลา สูตรจาก คุณ sujitrar สมาชิกเว็บไซต์พันทิปดอทคอม ใส่แป้งข้าวเหนียวและแป้งมัน เอาไปต้มในน้ำเชื่อม เสิร์ฟกับมะพร้าวขูดและงาคั่ว


ส่วนผสม ขนมไข่ปลา


ฟักทองสุกบด 320 กรัม
แป้งข้าวเหนียว 200 กรัม
แป้งข้าวเจ้า 50 กรัม
แป้งมัน 1 ช้อนโต๊ะ
น้ำตาลทราย 2 ช้อนโต๊ะ
เกลือ 1/4 ช้อนชา
น้ำมะพร้าว หรือน้ำกะทิ หรือน้ำเปล่า 50 มิลลิลิตร


ส่วนผสม น้ำเชื่อม


น้ำตาลทราย 400 กรัม
น้ำเปล่า 800 มิลลิลิตร
ใบเตย 4-5 ใบ
งาขาวคั่ว 1 ช้อนโต๊ะ
มะพร้าวทึนทึกขูด


วิธีทำขนมไข่ปลา

     1. ปอกเปลือกฟักทอง หั่นและล้างให้สะอาด ใส่จาน และนำไปนึ่งให้สุก นำลงใส่กะละมัง แล้วบดให้เละ และพักไว้ให้เย็น หลังจากเย็นตัวแล้ว ให้ผสมฟักทอง แป้งข้าวเหนียว แป้งข้าวเจ้า แป้งมัน เกลือ และน้ำตาลทราย หลังจากนั้นคลุกให้เข้ากัน เติมน้ำมะพร้าว แล้วนวดส่วนผสมทุกอย่างให้เข้ากัน ให้เป็นเนียน
     2. ทำน้ำเชื่อมโดยนำน้ำใส่หม้อ ตามด้วยน้ำตาลทราย และใบเตย ตั้งด้วยไฟปานกลางจนหอมจึงตักใบเตยออก (หรือจะยังไม่ตักออกก็ได้)
     3. ระหว่างรอน้ำเชื่อมเดือด ให้ปั้นแป้งเป็นรูปไข่ปลาสลิดเตรียมไว้ (หรือจะปั้นไปต้มไปก็ได้) เมื่อปั้นแป้งเสร็จแล้ว ให้นำลงต้มในน้ำเชื่อมที่เดือด รอจนตัวไข่ปลาลอยใส จึงตักขึ้น
     4. จัดใส่จานเสิร์ฟ พร้อมโรยมะพร้าวทึนทึกขูด และงาขาวคั่ว (มะพร้าวทึนทึกควรคลุกกับเกลือเล็กน้อยก่อนนำไปโรยหน้าขนม)
 

ดูวิธีทำ ขนมไข่ปลา เพิ่มเติมคลิก

6. บัวลอยฟักทอง





           ถ้าเบื่อบัวลอยเผือก ลองมาทำบัวลอยฟักทองสลับบ้างจะได้ไม่เอียน จับแป้งข้าวเหนียวนวดกับฟักทอง ปั้นเป็นก้อนกลมแล้วเอาไปต้มจนสุก ราดกะทิใบเตยใส่เนื้อมะพร้าวเผา


ส่วนผสม บัวลอยฟักทอง


แป้งข้าวเหนียว 1 ถ้วยตวง
ฟักทอง (นึ่งสุกบดละเอียด) 1/2 ถ้วยตวง
น้ำร้อน 6 ช้อนโต๊ะ
แป้งข้าวเหนียว (สำหรับทำแป้งนวล)
น้ำสำหรับต้มแป้ง
น้ำเย็น (สำหรับแช่เม็ดแป้ง)
ไข่ไก่


ส่วนผสม กะทิ


กะทิ (ความเข้มข้นปานกลาง) 2 ถ้วยตวง
น้ำตาลปี๊บ 2 ช้อนโต๊ะ
น้ำตาลทราย 6 ช้อนโต๊ะ
เกลือป่นหยาบ 3/4 ช้อนชา
เนื้อมะพร้าวเผา หรือเนื้อมะพร้าวอ่อน (หั่นเป็นเส้น) 1/2 ถ้วยตวง
ใบเตย 2 ใบ
หัวกะทิ 1/4 ถ้วยตวง


วิธีทำบัวลอยฟักทอง

     1. ผสมแป้งข้าวเหนียวกับฟักทองบดละเอียด และน้ำร้อน นวดเข้าด้วยกันจนเนียนและปั้นเป็นก้อนได้
     2. ปั้นแป้งเป็นก้อนกลม โรยแป้งนวลลงไปเล็กน้อย ปั้นจนหมด (เพื่อไม่ให้แป้งติดกัน)
     3. ต้มน้ำพอเดือด นำเม็ดแป้งลงต้มจนสุกลอยขึ้นมา ตักขึ้นแล้วนำไปแช่ในน้ำเย็นพอคลายความร้อน เสร็จแล้วตักขึ้นพักไว้ให้สะเด็ดน้ำ
     4. ใส่กะทิลงในหม้อ ยกขึ้นตั้งไฟพอร้อน ใส่น้ำตาลปี๊บ น้ำตาลทราย เกลือป่น เนื้อมะพร้าวเผา และใบเตยลงไปต้มพอเดือด เติมหัวกะทิลงไป
     5. ใส่แป้งบัวลอยลงในหม้อคนให้เข้ากัน พอเดือดเล็กน้อยยกลง ตักใส่ถ้วย
     6. ตอกไข่ไก่ใส่ถ้วย ค่อย ๆ เทลงในหม้อน้ำกะทิ รอจนไข่สุกตามชอบ จากนั้นตักใส่ลงในถ้วยบัวลอย พร้อมเสิร์ฟ
 

ดูวิธีทำ บัวลอยฟักทอง เพิ่มเติมคลิก

7. บัวลอยไส้มันม่วง



ภาพจาก คุณ kitty chef สมาชิกเว็บไซต์พันทิปดอทคอม

          บัวลอยเม็ดเล็กคงต้องชิดซ้ายให้กับบัวลอยไส้มันม่วง สูตรจาก คุณ kitty chef สมาชิกเว็บไซต์พันทิปดอทคอม จับแป้งข้าวเหนียวใส่สีตามชอบ สอดไส้มันม่วงบด ราดน้ำกะทิหรือน้ำขิงได้ตามชอบเลยค่ะ



ส่วนผสม บัวลอยไส้มันม่วง


มันม่วงญี่ปุ่น
แป้งข้าวเหนียว
สีผสมอาหาร


ส่วนผสม น้ำขิง


ขิง
น้ำตาลทรายแดง
เกลือ
น้ำ


ส่วนผสม น้ำกะทิ


กะทิ
น้ำตาลทรายขาว
เกลือ


วิธีทำบัวลอยไส้มันม่วง

     1. ปอกเปลือกมันม่วง ล้างให้สะอาดแล้วหั่นเป็นชิ้น วางเรียงบนซึ้งแล้วนำไปนึ่งประมาณ 15 นาที พอมันม่วงสุกก็บดให้ละเอียดแล้วปั้นเป็นก้อนกลม ๆ
     2. เทแป้งข้าวเหนียวใส่ในภาชนะ ทำหลุมตรงกลางแล้วค่อยใส่น้ำ นวดไปเรื่อย ๆ จนแป้งจับตัวเป็นก้อนไม่ติดมือ แบ่งใส่สี 2 สี นวดต่อจนสีเนียนสวยปั้นแป้งเป็นก้อนกลม รีดแป้งให้บางแล้วใส่ไส้มันม่วงคลึงให้กลม 
     3. ตั้งน้ำให้เดือด ต้มแป้งให้สุก เมื่อแป้งสุกดีแล้วแป้งจะลอยขึ้น ตักขึ้นน็อกน้ำเย็น
     4. ทำน้ำขิงโดยต้มน้ำให้เดือดใส่ขิง น้ำตาลทรายแดง และเกลือ ชิมรสตามใจชอบ แล้วตักแป้งบัวลอยใส่ในหม้อ รอน้ำขิงเดือดก็เสร็จ ตักกินร้อน ๆ ได้
     5. ทำน้ำกะทิโดยต้มกะทิให้เดือด ใส่เกลือและน้ำตาลทราย ใส่แป้งบัวลอย รอให้กะทิเดือด
 

ดูวิธีทำ บัวลอยไส้มันม่วง เพิ่มเติมคลิก

8. บัวลอยถั่วเขียว



ภาพจาก คุณเนินน้ำ อาหารบ้าน ๆ ที่บ้านเนินน้ำ

            มาต่อกันที่อีกสูตรบัวลอยนี่เลย บัวลอยถั่วเขียว สูตรจาก คุณเนินน้ำ อาหารบ้าน ๆ ที่บ้านเนินน้ำ จับแป้งข้าวเหนียวผสมกับถั่วบด ปั้นเป็นก้อนกลมแล้วเอาไปต้มกับกะทิจนสุก 


ส่วนผสม บัวลอยถั่วเขียว


แป้งข้าวเหนียว 1/2 ถ้วย
ถั่วเขียวเราะเปลือก (ถั่วทอง) 1/3 ถ้วย
กะทิ 2 ถ้วย
เกลือป่น 1/4 ช้อนชา
น้ำตาลปี๊บ 1/2 ถ้วย (ในสูตรใช้น้ำตาลโตนด)
น้ำ 1/4 ถ้วย


วิธีทำบัวลอยถั่วเขียว

     1. ล้างถั่วเขียวให้สะอาดแล้วแช่ในน้ำอุ่นประมาณ 3 ชั่วโมง จากนั้นนำไปนึ่งให้สุกแล้วบดให้ละเอียด
     2. ใส่แป้งข้าวเหนียวลงในส่วนผสมถั่วบด ค่อย ๆ เทน้ำใส่ลงไปทีละน้อย นวดแป้งจนนุ่มพอปั้นได้ จากนั้นปั้นเป็นก้อนกลมเล็ก ๆ เตรียมไว้
     3. ทำกะทิโดยผสมกะทิ 1/2 ถ้วยกับน้ำตาลปี๊บและเกลือ นำขึ้นตั้งไฟพอเดือด หมั่นคนอย่าให้จับตัวเป็นก้อน ยกลงจากเตา เตรียมไว้
     4. ต้มน้ำด้วยไฟแรงจนเดือด ใส่บัวลอยถั่วเขียวที่ปั้นไว้ลงต้มพอสุกจะลอยขึ้นมา จากนั้นตักใส่ในส่วนผสมกะทิเมื่อครู่ ยกขึ้นตั้งไฟ ใส่กะทิที่เหลืออีกครึ่งหนึ่ง ต้มให้เดือดอีกครั้ง ตักใส่ถ้วย พร้อมเสิร์ฟ
 

ดูวิธีทำ บัวลอยถั่วเขียว เพิ่มเติมคลิก

9. บัวลอยน้ำขิงไส้งาดำ



ภาพจาก คุณ three days before valentine's สมาชิกเว็บไซต์พันทิปดอทคอม

          เอาใจคนรักสุขภาพกับเมนูบัวลอยน้ำขิงไส้งาดำ สูตรจาก คุณ three days before valentine's สมาชิกเว็บไซต์พันทิปดอทคอม มาพร้อมวิธีทำไส้งาดำและน้ำขิงรสเผ็ดร้อน



ส่วนผสม แป้งบัวลอย


แป้งข้าวเหนียว 1 ถ้วย
แป้งถั่วเขียว 3 ช้อนโต๊ะ
น้ำเปล่า 1/2 ถ้วย
ผงแป้งข้าวเหนียวเล็กน้อย (สำหรัยโรยแป้ง)


ส่วนผสม ไส้บัวลอยงาดำ


งาดำป่น 1 ถ้วย
น้ำตาลทราย 1/2 ถ้วย
เนยถั่วชนิดหยาบ 170 กรัม


ส่วนผสม น้ำขิง


น้ำเปล่า 5 ถ้วย
น้ำตาลอ้อย 1 ถ้วย
เกลือ 1/2 ช้อนชา
ขิงแก่เผาไฟ 3-4 ชิ้น


วิธีทำบัวลอยน้ำขิง

     1. เทน้ำตาลใส่อ่างผสม ตามด้วยงาดำป่น ใส่เนยถั่วตามลงไป คลุกส่วนผสมให้เข้ากัน ปั้นเป็นก้อนกลมเส้นผ่าศูนย์กลาง ประมาณ 2 เซนติเมตร จากนั้นนำไปแช่ช่องฟรีซ 
     2. ทำแป้งสำหรับห่อขนมโดยเทแป้งทั้ง 2 ชนิดใส่อ่างผสม ตามด้วยน้ำเปล่า นวดจนแป้งเนียน และปั้นเป็นก้อนได้
     3. ต้มน้ำขิงโดยต้มน้ำให้เดือด ใส่ขิง ตามด้วยน้ำตาลอ้อย ปล่อยให้เดือดสัก  5 นาที ปิดไฟ
     4. นำไส้ขนมออกมาจากตู้เย็น ปั้นแป้งกลม ๆ แล้วกดให้แบน วางไส้ขนมลงไปห่อให้มิดชิด เวลาต้มไส้จะได้ไม่แตก นำวางคลุกลงผงแป้งข้าวเหนียว เพื่อขนมจะได้ไม่ติดกัน
     5. เมื่อห่อขนมเสร็จเรียบร้อยแล้ว นำหม้อน้ำขิงขึ้นตั้งไฟ ให้น้ำขิงเดือด ใส่ขนมลงต้มจนสุกลอยขึ้น ตักเสิร์ฟ
 

ดูวิธีทำ บัวลอยน้ำขิงไส้งาดำ เพิ่มเติมคลิก

10. ขนมต้ม





           และแล้วก็มาถึงวิธีทำขนมต้มที่รอคอย สูตรนี้แป้งใส่น้ำใบเตยหรือสีผสมอาหาร สอดไส้มะพร้าวผัดน้ำตาลมะพร้าว และคลุกมะพร้าวจนทั่ว


ส่วนผสม ไส้มะพร้าวผัด (ไส้ขนมต้ม)


มะพร้าวทึนทึกขูด 250 กรัม
น้ำตาลมะพร้าว 160 กรัม
น้ำลอยดอกมะลิ 2 ถ้วย


ส่วนผสม แป้งขนมต้ม


แป้งข้าวเหนียว 2 ถ้วย
น้ำใบเตย หรือสีอื่น ๆ ตามชอบ 1 ถ้วย


ส่วนผสม มะพร้าวสำหรับคลุก


มะพร้าวทึนทึกขูด 4 ถ้วย
เกลือ 1 ช้อนชา


วิธีทำขนมต้ม

     1. ทำไส้ขนมต้มโดยใส่มะพร้าวขูด น้ำตาลมะพร้าว และน้ำลอยดอกมะลิลงในกระทะ ผัดจนแห้ง ยกลงจากเตา พักไว้พออุ่น ปั้นเป็นก้อนกลมขนาดปลายนิ้วหัวแม่มือหรือขนาดตามชอบ พักไว้
     2. ทำแป้งขนมต้มโดยเทแป้งใส่อ่างผสม ค่อย ๆ เติมน้ำใบเตยลงไป นวดผสมจนเนื้อเนียน
     3. ตั้งหม้อเติมน้ำเปล่าใส่ใบเตยเพิ่มความหอม ต้มจนเดือด นำแป้งมาห่อไส้ขนมปั้นให้เป็นก้อนกลมแล้วใส่ลงไปต้มจนสุกลอยขึ้น เสร็จแล้วเอาไปคลุกกับมะพร้าวขูดผสมเกลือให้ทั่ว จัดเสิร์ฟ
 

ดูวิธีทำ ขนมต้ม เพิ่มเติมคลิก

11. เสน่ห์จันทร์ 





          เคยอยากทำขนมไทยมงคลกินเองกันไหม ขอแนะนำเสน่ห์จันทร์สูตรนี้เลย ใส่ผงจันทน์เทศป่นกับแป้งข้าวเหนียวและแป้งข้าวเจ้า เพิ่มความมันจากหัวกะทิ ปั้นเป็นรูปคล้ายผลจันทร์


ส่วนผสม เสน่ห์จันทร์


แป้งข้าวเจ้า 2 ถ้วย
แป้งข้าวเหนียว 2 ถ้วย
ผงจันทน์เทศป่น 1 ช้อนชา
หัวกะทิ 8 ถ้วย
น้ำตาลทราย 4 ถ้วย
ไข่แดง 8 ฟอง
น้ำตาลปี๊บ สำหรับทำขั้วผลจันทร์
เทียน สำหรับอบขนม


วิธีทำเสน่ห์จันทร์

     1. ผสมแป้งข้าวเจ้า แป้งข้าวเหนียว และผงจันทน์เทศป่นเข้าด้วยกัน เตรียมไว้
     2. นำหัวกะทิและน้ำตาลทรายใส่หม้อ ตั้งไฟอ่อน คนจนน้ำตาลละลาย แล้วนำไปกรองด้วยผ้าขาวบาง และนำไปผสมกับแป้งที่เตรียมไว้ นำไปตั้งบนไฟอ่อน ค่อย ๆ กวนจนส่วนผสมข้น ยกลง
     3. ใส่ไข่แดงลงไป คนให้เข้ากัน นำขึ้นตั้งบนไฟอ่อน กวนต่อจนส่วนผสมเหนียวพอปั้นได้ ปิดไฟ
     4. ปั้นเป็นทรงกลมคล้ายผลจันทร์ แต่งขั้วด้วยน้ำตาลปี๊บเคี่ยว นำไปอบควันเทียนจนหอม แต่ถ้าใครใช้กะทิอบควันเทียนอยู่แล้วไม่ต้องไปอบซ้ำ
 

ดูวิธีทำ เสน่ห์จันทร์ เพิ่มเติมคลิก

12. ทองชมพูนุท



ภาพจาก คุณ poppy farm สมาชิกเว็บไซต์พันทิปดอทคอม

          วันพิเศษมาทำขนมมอบให้คนสำคัญกัน ขอแนะนำทองชมพูนุท สูตรจาก คุณ poppy farm สมาชิกเว็บไซต์พันทิปดอทคอม  ขนมสีชมพูลายดอกไม้ รสหวานนุ่มหอมควันเทียน



ส่วนผสม ทองชมพูนุท


แป้งข้าวเจ้า 60 กรัม
แป้งข้าวเหนียว 15 กรัม
น้ำตาลทราย 85 กรัม
เกลือ 1/4 ช้อนชา
กะทิ 115 กรัม
ไข่แดง (ไข่ไก่) 2 ฟอง
สีผสมอาหารสีชมพู


วิธีทำทองชมพูนุท

    1. ผสมของแห้ง ได้แก่ แป้งข้าวเจ้า แป้งข้าวเหนียว น้ำตาลทราย และเกลือ คนให้เข้ากัน แบ่งใส่กะทิ 2-3 รอบ แล้วคนให้ส่วนผสมมีเนื้อเนียน กรองส่วนผสมผ่านกระชอน นำส่วนผสมขึ้นตั้งไฟ กวนด้วยไฟอ่อน เมื่อส่วนผสมเริ่มจับตัวเป็นก้อนให้ปิดไฟ
    2. ใส่ไข่แดง แล้วคนส่วนผสมให้เนียนเข้ากันดี เปิดไฟอีกครั้ง กวนต่อด้วยไฟอ่อน เมื่อส่วนผสมไม่ค่อยติดกระทะแล้ว ให้หยดสีชมพู ลงไป 2-3 หยด กวนต่อไป (กวนพร้อมบี้แป้งไปด้วย) กวนต่อจนส่วนผสมร่อนออกมาจากกระทะและไม่ติดพาย นำขนมมาผึ่งให้เย็นลง โดยใช้พายตัดเป็นชิ้นเล็ก ๆ เพื่อให้ขนมระบายความร้อน
    3. เมื่อขนมเย็นแล้ว นำมากดลงพิมพ์ โดยควรกดให้แน่น จะทำให้ขนมที่ได้มีลายคมชัด สวยงาม แล้วค่อย ๆ แกะออกจากพิมพ์ โดยดึงขอบพิมพ์ (ในกรณีที่เป็นพิมพ์ซิลิโคนสามารถดึงได้) แล้วเอานิ้วโป้งกดตรงกลางพิมพ์ให้ขนมค่อย ๆ หลุดออกมา
    4. ถ้าใครมีพิมพ์ทองเอก สามารถนำมาใช้ได้นะคะ แต่ตอนเอาขนมออกจากพิมพ์อาจจะต้องเคาะแรงนิดหนึ่ง เสร็จแล้วนำไปอบควันเทียนเพิ่มความหอม แต่ถ้าใครใช้กะทิอบควันเทียนอยู่แล้วก็สบายเลย ไม่ต้องอบซ้ำ
 

ดูวิธีทำ ทองชมพูนุท เพิ่มเติมคลิก

13. ขนมงาทอดไส้มันม่วง



ภาพจาก คุณ kitty chef สมาชิกเว็บไซต์พันทิปดอทคอม

          ถ้าชอบกินขนมแป้งทอดอยากให้ลองมาทำเมนูขนมงาทอดไส้มันม่วง สูตรจาก คุณ kitty chef สมาชิกเว็บไซต์พันทิปดอทคอม แป้งนุ่ม ๆ เติมความหวานจากนมข้นหวาน ห่อไส้มันม่วงแล้วเอาไปทอดจนสุก 


ส่วนผสม ขนมงาทอดมันม่วง


มันม่วงนึ่งสุก 200 กรัม
น้ำตาลทราย 3 ช้อนโต๊ะ
นมข้นหวาน 3 ช้อนโต๊ะ
แป้งข้าวเหนียว 200 กรัม
น้ำ 160 กรัม
งาขาว
น้ำมันพืช (สำหรับทอด)


วิธีทำขนมงาทอดมันม่วง

     1. มันม่วงล้างให้สะอาด ปอกเปลือกและหั่น นำไปนึ่งให้สุก ใช้ส้อมบดมันม่วงให้ละเอียดแล้วใส่น้ำตาลทรายกับนมข้นหวาน ผสมให้เข้ากันดี ปั้นเป็นก้อนกลม
     2. เอาแป้งข้าวเหนียวนวดกับน้ำ เตรียมไว้ และทาน้ำมันลงบนถาด โรยด้วยงาขาว
     3. ปั้นแป้งใส่ไส้มันม่วงแล้วกดให้แบน นำไปคลุกงาขาว ทอดด้วยไฟอ่อน-ไฟกลางจนแป้งสุก
 

ดูวิธีทำ ขนมงาทอดไส้มันม่วง เพิ่มเติมคลิก

14. ขนมเข่งมะพร้าวอ่อน



ภาพจาก คุณ rins cookbook

          ถ้าขนมเข่งไหว้เจ้าที่ขายทั่วไปรสชาติไม่ถูกปาก ลองมาทำตามสูตรนี้ได้เลยรับรองเลิศ ขอแนะนำขนมเข่งมะพร้าวอ่อน สูตรจาก คุณ rins cookbook ใส่น้ำมะพร้าวและเนื้อมะพร้าวอ่อน ใครจะใช้แป้งข้าวเหนียวดำก็ได้เช่นกันค่ะ


ส่วนผสม ขนมเข่งมะพร้าวอ่อน


แป้งข้าวเหนียว 2 ถ้วย
น้ำมะพร้าวหรือน้ำเปล่า 1+1/3 ถ้วย
มะพร้าวอ่อน 1 ลูก
มะพร้าวอ่อนแบบแห้ง หรือมะพร้าวเผาขูด 2 ถ้วย
น้ำตาลทราย 2 ถ้วย
เกลือ 1 หยิบมือ
สีผสมอาหารสีแดง


วิธีทำขนมเข่งมะพร้าวอ่อน

      1. นำกระทงใบตองแห้งล้างน้ำเปล่าให้สะอาด ทาด้านในกระทงขนมเข่งใบตองแห้งด้วยน้ำมันพืช เตรียมไว้
      2. เปิดมะพร้าวออก [คลิก วิธีเปิดมะพร้าว] เทน้ำมะพร้าวออกจากลูกมะพร้าว ถ้าเป็นมะพร้าวอ่อนแบบแห้งควรชิมน้ำก่อนว่ามีรสชาติเปรี้ยวไหม  เทน้ำมะพร้าวใส่หม้อ และใช้ที่ขูดมะพร้าวหรือช้อนขูดเนื้อมะพร้าว ใส่อีกหม้อ เตรียมไว้
      3. เติมน้ำตาลทรายและเกลือป่นเพื่อให้รสชาติกลมกล่อมมากขึ้น เติมน้ำมะพร้าวเล็กน้อย นวดพอน้ำตาลละลาย
      4. ผสมแป้งข้าวเหนียวกับน้ำมะพร้าวที่เหลือ ใส่มะพร้าวขูดที่เตรียมไว้ นวดผสมให้เข้ากัน ถ้าแป้งแห้งเกินไปใส่น้ำเปล่าเพิ่มได้ นวดจนแป้งมีลักษณะใสกว่านมข้นหวานเล็กน้อย ตักส่วนผสมใส่กระทง
      5. ตั้งชุดนึ่งใช้ไฟกลางค่อนไปทางสูง พอน้ำเดือดวางขนมเรียงลงในชุดนึ่ง นานประมาณ 40 นาที เช็กความสุกด้วยไม้เสียบลูกชิ้นจิ้มลงไป ถ้าแป้งไม่ติดขึ้นมาแสดงว่าแป้งสุก พักไว้จนเย็น สุดท้ายแต้มสีแดงตรงกลางขนม
 

ดูวิธีทำ ขนมเข่งมะพร้าวอ่อน เพิ่มเติมคลิก

15. ขนมบ้าบิ่น 



ภาพจาก คุณ sujitrar สมาชิกเว็บไซต์พันทิปดอทคอม

          ขนมบ้าบิ่นมะพร้าวอ่อนก็กินบ่อยแล้ว ลองมาทำขนมบ้าบิ่น สูตรจาก คุณ sujitrar สมาชิกเว็บไซต์พันทิปดอทคอม สูตรโบราณใส่มะพร้าวขูด เติมความหวานจากน้ำตาลทราย จะอบด้วยเตาอบหรือเตาแก๊สก็ได้เช่นกัน



ส่วนผสม ขนมบ้าบิ่น


น้ำเปล่า หรือน้ำลอยดอกมะลิ 80 มิลลิลิตร
กลิ่นมะลิ 4-5 หยด
แป้งข้าวเหนียว 120 กรัม 
มะพร้าวทึนทึกขูด 280 กรัม 
น้ำตาลทราย 100 กรัม (หากไม่ชอบหวานลดได้) 
เกลือ 1/4 ช้อนชา
ไข่ไก่ (เบอร์ 2) 1 ฟอง


วิธีทำขนมบ้าบิ่น

     1. นำกลิ่นมะลิใส่ลงในน้ำเปล่า พักไว้ (หรือใช้น้ำลอยดอกมะลิก็ได้ โดยนำมะลิมาลอยน้ำไว้ 1 คืน ควรเป็นมะลิที่ปลูกเอง ไม่ควรใช้มะลิซื้อ)
     2. นำแป้ง มะพร้าว และน้ำตาลทราย ใส่รวมกันลงในชามผสม หลังจากนั้นใส่เกลือ แล้วคลุกเคล้าให้เข้ากัน
     3. ตีไข่ไก่ให้แตกแล้วใส่ลงในชามผสม แล้วคลุกเคล้าให้เข้ากัน ทยอยใส่น้ำลอยดอกมะลิหรือน้ำที่ผสมกลิ่นมะลิลงไป ทยอยใส่สลับกับการคลุกเคล้าให้เข้ากัน
     4. นำลงกระทะตั้งไฟอ่อน ผัดแค่พอสุกประมาณ 50% (ผัดเพื่อร่นระยะเวลาในการอบให้สุกไว้ขึ้น) หรือจะนำไปอบเลยก็ได้เช่นกัน แต่จะใช้เวลาในการอบค่อนข้างนาน นำน้ำมันมะพร้าวหรือน้ำมันพืชทาให้ทั่วถาด ตักขนมที่ผัดไว้ใส่ถาด ตามสูตรจะใส่ได้ 3 ถาด (ถาดที่ใช้เป็นถาดขนมหม้อแกง) 

วิธีอบด้วยเตาอบ


นำ 2 ถาดเข้าอบในเตาอบที่อุณหภูมิ 160 องศาเซลเซียส ใช้ไฟบน-ล่าง 50 นาที (แล้วแต่เตา) อบจนเหลืองสุก


วิธีอบด้วยเตาแก๊ส


ส่วนอีก 1 ถาด สามารถนำไปอบที่เตา diy หรือเตาแก๊สได้เช่นกัน โดยวางตะแกรงลงในหม้อ หลังจากนั้นนำถาดขนมวาง ปิดฝาหม้อ นำขึ้นตั้งไฟอ่อน อบประมาณ 50 นาที หรือจนกว่าจะเหลืองสุก ระหว่างอบเปิดดูได้
	 


ดูวิธีทำ ขนมบ้าบิ่น เพิ่มเติมคลิก

ขนมอื่น ๆ

16. โมจิโรล 



ภาพจาก คุณ sujitrar สมาชิกเว็บไซต์พันทิปดอทคอม

          หลังจากทำขนมไทยจากแป้งข้าวเหนียวมาเยอะแล้ว ลองมาทำขนมญี่ปุ่นกันบ้างดีไหม ขอแนะนำโมจิโรล สูตรจาก คุณ sujitrar สมาชิกเว็บไซต์พันทิปดอทคอม มีทั้งรสโกโก้และรสชาเขียว อร่อยนุ่มหอมงาคั่ว ทั้งนี้สามารถปรับเปลี่ยนรสชาติตามชอบ



ส่วนผสม แป้งโมจิ


แป้งข้าวเหนียว 260 กรัม 
แป้งสาลีอเนกประสงค์ 70 กรัม 
น้ำตาลทราย 160 กรัม
เกลือ 1/2 ช้อนชา 
ผงมัทฉะ 2 ช้อนชา 
กะทิ 480 มิลลิลิตร (ปรับเพิ่ม-ลดได้ตามความข้นของแป้ง)
ผงโกโก้ 1 ช้อนโต๊ะ 
งาขาวคั่ว


วิธีทำโมจิโรลชาเขียวและโกโก้

     1. นำแป้งทั้งสองชนิดใส่ลงชามผสม ตามด้วยน้ำตาลทรายกับเกลือ คนให้เข้ากัน ค่อย ๆ ทยอยใส่กะทิสลับกันการคนให้เข้ากัน ทยอยใส่จนกะทิหมด เมื่อคนเข้ากันจนแป้งเนียนดีแล้วให้แบ่งแป้งเป็น 4 ถ้วยเท่า ๆ กัน
     2. ใส่ผงมัทฉะลงในถ้วย ตามด้วยน้ำเปล่านิดหน่อย คนผสมให้มัทฉะละลาย แล้วใส่ลงในแป้ง 1 ถ้วย คนให้เข้ากัน
     3. นำผงโกโก้ใส่ลงในถ้วย ใส่น้ำเปล่านิดหน่อย คนให้เข้ากัน แล้วเทใส่ลงในแป้งอีก 1 ถ้วย คนผสมให้เข้ากันดี จะได้แป้งสีขาว 2 ถ้วย อีก 2 ถ้วย เป็นแป้งที่ผสมมัทฉะ และผงโกโก้
     4. เทน้ำมันใส่ลงถาด (ในสูตรขนาด 6x6 นิ้ว) ทาน้ำมันให้ทั่วถาด เทแป้งสีขาวลงไปไม่ต้องหนามาก เอาไปนึ่งประมาณ 5 นาที
     5. หลังจากแป้งชั้นแรกนึ่งครบเวลา ใส่แป้งที่ผสมโกโก้ไว้ลงไปเป็นชั้นที่สอง เอาไปนึ่งต่ออีก 10 นาที หลังจากสุกดีแล้ว นำออกจากถาด ม้วนให้เป็นลักษณะโรลตามภาพ แล้วคลุกเคล้าด้วยงาให้ทั่ว
     6. สำหรับรสชาเขียวก็ทำวิธีเดียวกันคือ นำแป้งสีขาวใส่ลงถาด เอาไปนึ่งประมาณ 5 นาที หลังจากนั้นใส่แป้งชั้นที่ 2 เป็นแป้งที่ผสมมัทฉะไว้ เอาไปนึ่งต่ออีก 10 นาทีจนสุก หลังจากนั้นม้วนโรล แล้วคลุกงาให้ทั่วโรล เสร็จแล้วตัดชิ้น เสิร์ฟได้เลย
 

ดูวิธีทำ โมจิโรล เพิ่มเติมคลิก

17. โมจิแมวน้ำ



ภาพจาก คุณแขมร อินเตอร์ สมาชิกเว็บไซต์พันทิปดอทคอม

         มาต่อกันที่อีกสูตรโมจิน่ารัก ๆ นั่นคือ โมจิแมวน้ำ สูตรจาก คุณแขมร อินเตอร์ สมาชิกเว็บไซต์พันทิปดอทคอม แป้งโมจิทำจากแป้งข้าวเหนียวใส่นมข้นหวานกับนมสด สอดไส้ถั่วแดงกวนกับถั่วเขียว



ส่วนผสม โมจิแมวน้ำ


แป้งข้าวเหนียว (สำหรับแป้งนวล) 80 กรัม
แป้งข้าวเหนียว 300 กรัม
นมข้นหวาน 150 กรัม
นมสด 200 กรัม
น้ำมันพืช 75 กรัม
ไส้ถั่วแดงกวนกับไส้ถั่วเขียว หรือไส้ต่าง ๆ ตามชอบ


วิธีทำโมจิแมวน้ำ

      1. ผัดแป้งนวลรอไว้เพื่อใช้ในตอนที่ขึ้นรูป แป้งจะได้ไม่ติดมือ โดยนำแป้งข้าวเหนียวผัดในกระทะใช้ไฟกลางค่อนข้างอ่อน ผัดประมาณ 3-4 นาที ถ้ามีความร้อนและอุ่นนิ้วเป็นอันใช้ได้
      2. มาเตรียมในส่วนของแป้งโมจิ โดยเทนมสด นมข้นหวาน น้ำมันพืช และแป้ง ลงในชามผสม คนทุกอย่างให้เนียนเป็นเนื้อเดียวกัน เทใส่กระทะและทำการเคี่ยว
      3. ใช้ไฟกลางค่อนอ่อนในการผัด เมื่อแป้งเริ่มอุ่นต้องคนตลอดเวลา ไม่เช่นนั้นจะกลายเป็นลิ่มได้ ผัดจนกระทั่งแป้งใสขึ้น ไม่ติดกระทะ และลองจับขึ้นมาปั้นดู ถ้าไม่ติดนิ้วแสดงว่าใช้ได้แล้ว
      4. นำแป้งที่ผัดได้มานวดเบา ๆ ก่อนทำการตัดแบ่งให้ได้ขนาดเท่า ๆ กัน ไส้ที่จะห่อวันนี้มีไส้ถั่วแดงกวนกับไส้ถั่วเขียว
      5. เอาแป้งที่ตัดแบ่งไว้นำมาปั้นก้อนกลมและใช้อุ้งมือแผ่ให้แบน หรือจะใช้ที่คลึงช่วย วางไส้ตรงกลางและปิดไส้ให้เรียบร้อย จากนั้นใช้กรรไกรตัดทำหางและครีบ ปั้นแป้งชิ้นเล็ก ๆ มาทำปากหรือจมูก
      6. นำช็อกโกแลตละลายไมโครเวฟหรืออย่างอื่นตามชอบมาตกแต่งตา และปากของอุ๋งอุ๋ง แนะนำให้เก็บใส่กล่องให้มิดชิดและเก็บไว้ในตู้เย็นได้ 3-4 วัน 
 

ดูวิธีทำ โมจิแมวน้ำ เพิ่มเติมคลิก

18. คินาโกะโมจิกับถั่วแดง





      วันหยุดมาทำเมนูคินาโกะโมจิกับถั่วแดงง่าย ๆ กัน ส่วนผสมไม่เยอะ ใส่เต้าหู้ลงในแป้งโมจิด้วย ปั้นเป็นก้อนกลม โรยผงคินาโกะ เสิร์ฟกับถั่วแดงกวน


ส่วนผสม คินาโกะโมจิกับถั่วแดง


เต้าหู้แบบนิ่ม 150 กรัม
แป้งข้าวเหนียวสำหรับทำโมจิ 150 กรัม
ผงถั่วคินาโกะ 9 ช้อนชา (ผงถั่วเหลืองอบ)
ถั่วแดงกวน 9 ช้อนชา


วิธีทำโมจิ

     1. ตีผสมเต้าหู้กับแป้งโมจิให้เข้ากัน ให้มีลักษณะพอปั้นได้
     2. นำส่วนผสมแป้งมาปั้นเป็นลูกกลม ๆ ขนาดเท่า ๆ กัน
     3. ต้มน้ำในหม้อจนเดือด ใส่โมจิที่ปั้นไว้ลงไปต้มจนโมจิลอยขึ้นมา
     4. ตักโมจิที่ลอยขึ้นมาใส่ลงในน้ำเย็น พักไว้
     5. ตักโมจิใส่ถ้วย เสิร์ฟพร้อมผงถั่วคินาโกะและถั่วแดงกวน
 

ดูวิธีทำ คินาโกะโมจิกับถั่วแดง เพิ่มเติมคลิก

19. โมจิไอศกรีม 





           ปิดท้ายกันด้วยโมจิไอศกรีม จับแป้งโมจิไปเข้าไมโครเวฟจนสุกแล้วห่อไอศกรีมรสชาติตามชอบ สุดท้ายเอาเข้าช่องฟรีซ


ส่วนผสม โมจิไอศกรีม


แป้งข้าวเหนียวญี่ปุ่น (shiratamako) 100 กรัม
น้ำ 180 มิลลิลิตร
น้ำตาลทรายขาว 55 กรัม
แป้งข้าวโพด 1/3 ถ้วย
ไอศกรีมรสต่าง ๆ ตามชอบ


วิธีทำโมจิไอศกรีม

     1. ตักไอศกรีมเป็นลูกกลม ห่อด้วยพลาสติกแรปหมุนให้เป็นก้อนกลม ๆ นำไปแช่เย็นข้าวคือ หรือจนไอศกรีมเป็นก้อนแข็ง
     2. ผสมแป้งและน้ำตาลทรายให้เข้ากัน เติมน้ำลงไป คนผสมจนเนียนเข้ากันดี
     3. ปิดชามด้วยพลาสติกแรป นำเข้าไมโครเวฟ ใช้ไฟแรง ประมาณ 1 นาที นำออกมาคนให้เข้ากัน
     4. ปิดพลาสติกแรปแล้วนำเข้าไมโครเวฟอีก 1 นาที นำออกมาคนผสมจนส่วนผสมจับตัวเป็นก้อน
     5. นำเข้าไมโครเวฟอีก 30 วินาที จนแป้งสุกและเป็นสีขาวใส
     6. โรยแป้งข้าวโพดลงบนพื้นผิวเตรียมนวดแป้ง วางส่วนผสมแป้งโมจิลงไปตรงกลางแล้วโรยแป้งบาง ๆ ลงบนแป้งโมจิอีกครั้ง จากนั้นค่อย ๆ นวดแป้งให้เป็นแผ่นบาง ๆ นำไปแช่เย็นประมาณ 15 นาที จนแป้งโมจิเซตตัว
     7. นำแป้งออกจากตู้เย็นแล้วใช้ที่ตัดคุกกี้รูปวงกลม หรือปากแก้ว กดแป้งออกเป็นแผ่น ๆ (จะได้ประมาณ 12-13 ชิ้น)
     8. วางไอศกรีมที่แข็งแล้วลงในแผ่นแป้ง ค่อย ๆ ห่อให้มิด ทำจนหมด นำไปแช่ช่องฟรีซ ก่อนเสิร์ฟให้นำโมจิออกมาวางที่อุณหภูมิห้องประมาณ 1 นาที แป้งโมจิจะนุ่มพอดี
 

ดูวิธีทำ โมจิไอศกรีม เพิ่มเติมคลิก

           ว้าว ! สูตรขนมจากแป้งข้าวเหนียวละลานตาไปหมด โดยเฉพาะขนมไทย อย่างขนมเทียนและขนมเข่ง ขนมไหว้เจ้าที่ครั้งหน้าต้องทำเองบ้างแล้ว จะได้ไหว้และกินจุก ๆ ไปเลย 
  





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













19 สูตรขนมจากแป้งข้าวเหนียว อร่อยนุ่มโดนใจสายหนึบ




โพสต์เมื่อ 4 มีนาคม 2565 เวลา 13:27:47
 8,530 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































