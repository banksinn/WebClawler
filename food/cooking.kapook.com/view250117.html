




สูตรขนมจากกาแฟ หอมเข้มเต็มรสชาติกาแฟ


















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ












kapook cooking > 
            เบเกอรี่












16 สูตรขนมจากกาแฟ กลิ่นหอมอร่อยเข้ม ถูกใจคอกาแฟ





15,143อ่าน














0












             ถูกใจคอกาแฟแน่นอน ! สูตรขนมจากกาแฟหลากสไตล์ มีความหอมละมุนรสเข้มข้น ยิ่งกินยิ่งเพลินจนลืมอ้วนเลย  




             กาแฟ นอกจากเป็นเครื่องดื่มแล้ว ยังจับมาทำขนมอร่อย ๆ ได้อีกด้วย กระปุกดอทคอมขอนำเสนอสูตรขนมจากกาแฟ เช่น ทีรามิสุ ชิฟฟ่อนกาแฟ เยลลี่กาแฟ เค้กโรลกาแฟ เป็นต้น ลองเลือกทำกันได้เลยค่ะ
1. เค้กช็อกโกแลตครีมกาแฟ (สูตรคีโต)



ภาพจาก คุณ thai nutrition สมาชิกเว็บไซต์พันทิปดอทคอม

           สำหรับคนกลัวอ้วน อยากให้ลองมาทำช็อกโกแลตครีมกาแฟ (สูตรคีโต) สูตรจาก คุณ thai nutrition สมาชิกเว็บไซต์พันทิปดอทคอม ไม่ใส่แป้งและน้ำตาล ตัวเค้กเป็นช็อกโกแลตสลับชั้นกับครีมกาแฟ


ส่วนผสม เค้กช็อกโกแลต (ถาดสี่เหลี่ยมขนาด 30x20 เซนติเมตร)


ไข่ 3 ฟอง (แยกไข่ขาวและไข่แดง)
ดาร์กช็อกโกแลต 45 กรัม
เนย 30 กรัม
วิปปิ้งครีม 10 กรัม
อิริทริทอล (สารให้ความหวาน) 50 กรัม
ผงโกโก้ 10 กรัม
เกลือ
กลิ่นวานิลลา


ส่วนผสม ครีมกาแฟ


ดาร์กช็อกโกแลต 90 กรัม
เนย 10 กรัม 
ผงกาแฟ 5 กรัม 
อิริทริทอล 30 กรัม 
ครีมชีส 50 กรัม
วิปปิ้งครีม 150 กรัม


วิธีตุ๋นช็อกโกแลต


นำช็อกโกแลต เนย และวิปปิ้งครีม ตุ๋นจนละลายแล้วพักไว้


วิธีทำเค้กช็อกโกแลตคีโต

     1. ตีไข่แดงกับอิริทริทอลให้สีไข่อ่อนลงและเป็นฟอง เราใช้เครื่องตีไข่มือถือตีประมาณ 7-8 นาที เติมผงโกโก้ลงไป พร้อมกับเกลือและกลิ่นวานิลลา ตีให้เข้ากัน เติมช็อกโกแลตที่ตุ๋นไว้ ตีให้เข้ากันแล้วพักไว้
     2. ตีไข่ขาวอีกชามหนึ่ง ตีให้เป็นฟองหยาบแล้วค่อยใส่อิริทริทอลทีละน้อย แบ่งใส่ 3 รอบ ตีจนตั้งยอดอ่อน เอาเมอแรงค์ไข่ขาวมาผสมกับช็อกโกแลต ค่อย ๆ ตะล่อมให้เข้ากัน เทใส่ถาดอบที่อุณหภูมิ 180 องศาเซลเซียส ประมาณ 11-13 นาที พอสุกเอาออกมาพักให้เย็น ตัดขอบทุกด้าน แล้วตัดออกเป็น 3 ส่วน พักไว้

วิธีทำครีมกาแฟ

      1. ตุ๋นดาร์กช็อกโกแลต เนย ผงกาแฟ อิริทริทอล และครีมชีส เข้าด้วยกัน ตุ๋นให้เนียนเป็นครีมแล้วยกออกจากหม้อตุ๋น รอให้เย็นสักพัก
      2. ใส่วิปปิ้งครีมลงไปส่วนหนึ่ง ตีให้เข้ากันจนเนียน แล้วจึงใส่ส่วนที่เหลือตีให้เป็นริ้วจนตั้งยอดอ่อน นำมาปาดเค้กโดยใช้ไม้พายปาด ไม่ต้องเนียนกริบมาก เดี๋ยวเราตัดแต่งขอบอีกทีหนึ่ง แล้วนำไปแช่เย็น 2-3 ชั่วโมง เพื่อให้ครีมเซตตัวจะได้ตัดง่าย
      3. นำมาตัดขอบทั้ง 4 ด้าน และแบ่งออกเป็น 4 ชิ้น ตกแต่งด้วยผงโกโก้เพิ่มความเข้ม ใครชอบผลไม้ก็สามารถใส่เบอร์รีได้ พร้อมเสิร์ฟ
 

ดูวิธีทำ เค้กช็อกโกแลตครีมกาแฟ (สูตรคีโต) เพิ่มเติมคลิก

2. เค้กไข่ญี่ปุ่นมอคค่า 



ภาพจาก คุณ sujitrar สมาชิกเว็บไซต์พันทิปดอทคอม

          ใครชอบเค้กไข่นุ่ม ๆ ต้องลองทำเค้กไข่ญี่ปุ่นมอคค่า สูตรจาก คุณ sujitrar สมาชิกเว็บไซต์พันทิปดอทคอม ใส่ผงกาแฟผสมผงโกโก้ แต่งหน้าด้วยไอซิ่งหรือไม่แต่งก็ตามชอบกันเลยจ้า 



ส่วนผสม เค้กไข่ญี่ปุ่นมอคค่า


นมสดรสจืด 80 กรัม
ผงกาแฟ 1 ช้อนโต๊ะ
น้ำมันดอกทานตะวัน 50 กรัม
แป้งเค้ก 60 กรัม
ผงโกโก้ 20 กรัม
เกลือ 1/4 ช้อนชา
ไข่แดง (เบอร์ 1) 5 ฟอง
ไข่ขาว (เบอร์ 1) 5 ฟอง
น้ำตาลทราย 90 กรัม
ไอซิ่ง


วิธีทำเค้กไข่ญี่ปุ่นมอคค่า

     1. วอร์มเตาอบที่อุณหภูมิ 150 องศาเซลเซียส โดยนำถาดใส่น้ำนิดหน่อยประมาณ 1/2 เซนติเมตร ใส่ในเตาด้วย
     2. นำนมสดอุ่นในไมโครเวฟหรือตั้งไฟอ่อน เสร็จแล้วเทลงถ้วยผสมกับผงกาแฟ คนให้เข้ากัน พักไว้
     3. นำน้ำมันพืชใส่หม้อ แล้วนำขึ้นตั้งไฟปานกลางให้น้ำมันอุ่น หลังจากน้ำมันอุ่นแล้วให้เทลงชามผสม
     4. หลังจากนั้นร่อนแป้งกับผงโกโก้ใส่ลงผสมกับน้ำมัน เติมเกลือ คนผสมให้เข้ากันจนแป้งและโกโก้ละลายเข้ากับน้ำมัน เมื่อคนผสมเข้ากันแล้วให้ใส่นมสดที่ผสมกาแฟไว้ลงไป คนให้เข้ากัน เมื่อเข้ากันดีแล้วให้ใส่ไข่แดง คนให้เข้ากันอีกครั้ง แล้วพักไว้
     5. นำไข่ขาวใส่ลงชามผสมอีกใบ แล้วตีด้วยความเร็วปานกลางจนขึ้นฟองหยาบ แล้วค่อย ๆ ทยอยใส่น้ำตาลทราย สลับกับการตี ตีจนไข่ขาวตั้งยอดอ่อน หลังจากนั้นตักไข่ขาว 1 ส่วน มาผสมกับส่วนที่พักไว้ ค่อย ๆ ตะล่อมคนให้เข้ากัน หลังจากเข้ากันดีแล้วให้เทกลับลงในไข่ขาวที่เหลือ แล้วตะล่อมส่วนผสมทุกอย่างให้เข้ากันดี
     6. เทลงพิมพ์ที่กรุกระดาษไขไว้ (ใช้พิมพ์ทรงกลมขนาด 2 ปอนด์) โดยให้กรุกระดาษไขสูงกว่าขอบพิมพ์ประมาณ 1 นิ้ว นำพิมพ์ที่ใส่เบทเทอร์ไว้วางลงบนถาดน้ำในเตาอบ นำเข้าอบที่อุณหภูมิ 150 องศาเซลเซียส ประมาณ 50-60 นาที หรือจนกว่าจะสุก เมื่อสุกแล้วนำออกมาตั้งให้อุ่น โรยหน้าด้วยไอซิ่งหรือแต่งหน้าตามชอบ แล้วตัดชิ้นเสิร์ฟ
 

ดูวิธีทำ เค้กไข่ญี่ปุ่นมอคค่า เพิ่มเติมคลิก

3. เค้กไข่ไต้หวันกาแฟ



ภาพจาก คุณ panda-chan สมาชิกเว็บไซต์พันทิปดอทคอม

          ถ้าชอบเค้กกาแฟเข้มข้นไม่มีโกโก้ผสม ขอแนะนำเค้กไข่ไต้หวันกาแฟ สูตรจาก คุณ panda-chan สมาชิกเว็บไซต์พันทิปดอทคอม ใส่ผงกาแฟกับนมสด แต่งหน้าด้วยช็อกโกแลตชิพ



ส่วนผสม เค้กไข่ไต้หวันกาแฟ


เนยจืดละลาย 100 กรัม
นมรสกาแฟหรือนมสดรสจืด 100 กรัม
ผงกาแฟสำเร็จรูป 6 กรัม
แป้งเค้ก 100 กรัม
ไข่ไก่ (เบอร์ 0) อุณหภูมิห้อง 6 ฟอง
น้ำตาลทราย 110 กรัม
กลิ่นและสีกาแฟ 1/2 ช้อนโต๊ะ
ครีมออฟทาร์ทาร์ 1/8 ช้อนชา (ไม่ใส่ก็ได้)
เกลือหยิบมือ
ช็อกโกแลตชิพ


วิธีทำเค้กไข่ไต้หวันกาแฟ

     1. ละลายเนยจืด นม และผงกาแฟ ให้เข้ากัน ระวังอย่าให้เดือด ตั้งทิ้งไว้ให้หายร้อนสักหน่อย 
     2. ร่อนแป้งเค้กลงไปแล้วคนให้เข้ากัน ใส่ไข่แดงทีละฟองลงไปผสมให้เข้ากัน ระหว่างนั้นใส่เกลือหยิบมือ สีและกลิ่นกาแฟลงไปผสมให้เข้ากันด้วย 
     3. ใส่ครีมออฟทาร์ทาร์แล้วตีไข่ขาวให้ตั้งยอด โดยแบ่งใส่น้ำตาลลงไประหว่างตี 3-4 ครั้ง แบ่งไข่ขาว 1/3 มาใส่ในชามแป้งที่ผสมไว้แล้ว คนให้เข้ากัน เทส่วนผสมกลับลงไปในชามไข่ขาวแล้วค่อย ๆ ตะล่อมให้เข้ากันทั้งหมด จุดนี้ต้องระวังไม่ให้อากาศในไข่ขาวที่ตีมาหายหมด ค่อย ๆ คน เบามือให้มาก
     4. เทส่วนผสมลงในแม่พิมพ์ ถ้าเวลาเทแล้วไม่ได้เป็นชั้น ๆ แสดงว่าอากาศในไข่ขาวหายไปหมดแล้ว อาจจะมาจากการคนมากเกินไปหรือตีไข่ไม่ตั้งยอดตั้งแต่แรก
     5. อบแบบรองน้ำที่อุณหภูมิ 150 องศาเซลเซียส เป็นเวลา 1 ชั่วโมงโดยประมาณ แค่นี้ก็เสร็จแล้ว
 

ดูวิธีทำ เค้กไข่ไต้หวันกาแฟ เพิ่มเติมคลิก

4. ทีรามิสุครีมชีส



ภาพจาก ครัวป้ามารายห์

           และแล้วก็ถึงเมนูขนมจากกาแฟสุดฮิตนั่นคือ ทีรามิสุครีมชีส สูตรจาก ครัวป้ามารายห์ ไม่ต้องอบ ใช้แครกเกอร์แทนเลดี้ฟิงเกอร์ สลับชั้นกับครีมชีส 


ส่วนผสม ทีรามิสุครีมชีส (สำหรับพิมพ์บัตเตอร์เค้ก ยาว 18.5 สูงประมาณ 8 เซนติเมตร)


ผงกาแฟ 3 ช้อนโต๊ะ
น้ำร้อน 200 กรัม
ขนมปังอบกรอบ 250 กรัม
ไข่แดง 3 ฟอง
น้ำตาลทราย 50-70 กรัม (ปรับได้ตามใจชอบเลยค่ะ ถ้าไม่ชอบหวานสามารถลดลงได้นะคะ)
ครีมชีส หรือมาสคาโปนชีส 250 กรัม
กลิ่นรัม (ถ้ามีเหล้ากาแฟจะดีมากเลยค่ะ ใส่ไปแทนกลิ่นรัมได้เลย) 2 ช้อนชา (ใส่ตอนตีครีมชีส 1 ช้อนชา และใส่ผสมกับน้ำกาแฟดำ 1 ช้อนชา)
วิปปิ้งครีม 250 กรัม
ผงโกโก้สำหรับโรยหน้า


วิธีทำทีรามิสุครีมชีส

      1. ผสมกาแฟกับน้ำร้อน รอจนเย็น
      2. ตีไข่แดงกับน้ำตาลทรายบนหม้อน้ำร้อนที่อังด้วยไอน้ำ ตีจนอุณหภูมิไข่สูงขึ้นประมาณ 60-70 องศาเซลเซียส หรือลองเอานิ้วจุ่มดูจะอุ่นค่อนไปทางร้อน จากนั้นนำมาตีต่อข้างนอกจนไข่ฟูและสีขาวขึ้น สังเกตจากเวลายกตะกร้อไข่จะไหลมาเป็นสาย พักให้เย็น
      3. ใส่ครีมชีสอุณหภูมิห้องหรือมาสคาโปนชีส และกลิ่นรัมลงไปตะล่อมจนเข้ากัน
     4. ตีวิปปิ้งครีมให้ตั้งยอดกลาง ๆ ตักมาบางส่วนใส่ลงไปในส่วนผสมครีมชีส แล้วตะล่อมจนเข้ากัน ใส่ส่วนที่เหลือจนหมด แล้วตะล่อมให้เป็นเนื้อเดียวกัน เติมกลิ่นรัมลงไปผสมในน้ำกาแฟดำ คนจนเข้ากัน 
     5. ชั้นแรกให้จุ่มบิสกิตกับน้ำกาแฟวางซ้อนกันสัก 2-3 ชั้น พอเต็มแล้วก็ร่อนผงโกโก้โรยหน้า ตักตัวทีรามิสุลงไป ปรับหน้าให้เรียบ ทำแบบนี้ 3 ชั้น 
     6. ชั้นสุดท้ายปาดหน้าให้เรียบ คลุมด้วยพลาสติกถนอมอาหารไว้ และแช่ตู้เย็นเพื่อให้เซตตัวประมาณ 4-5 ชั่วโมง พอเซตตัวแล้วก็นำออกจากพิมพ์ โรยด้วยผงโกโก้ ตัดเสิร์ฟ
 

ดูวิธีทำ ทีรามิสุครีมชีส เพิ่มเติมคลิก

5. ขนมปังกาแฟช็อกโกแลตชิพ 



ภาพจาก คุณ panda-chan สมาชิกเว็บไซต์พันทิปดอทคอม

           ใครมีเตาอบมาทำขนมปังกาแฟช็อกโกแลตชิพ สูตรจาก คุณ panda-chan สมาชิกเว็บไซต์พันทิปดอทคอม ใส่นมรสกาแฟกับผงกาแฟ ใส่ช็อกโกแลตชิพเพิ่มความเข้มข้น


ส่วนผสม ขนมปังกาแฟช็อกโกแลตชิพ


นมรสกาแฟ 100 กรัม (หรือใส่เป็นนมจืด+ผงกาแฟอีก 2 กรัม)
น้ำตาลทราย 70 กรัม
ยีสต์ 5 กรัม
กลิ่นและสีผสมอาหารรสกาแฟ 5 กรัม (ในสูตรใช้แบบสีและกลิ่นในขวดเดียว)
น้ำร้อน 75 กรัม
ผงกาแฟ 2  กรัม
แป้งอเนกประสงค์หรือบัวแดง 65 กรัม
แป้งขนมปัง 245 กรัม
ไข่ตีแตก 30 กรัม (ไข่ที่เหลือเอามาใช้ทาหน้าขนมปังก่อนอบ)
เกลือ 4 กรัม
เนยจืด 40-45 กรัม
ช็อกโกแลตชิพ 30 กรัม (สามารถใส่เพิ่มได้)
นมจืด 1 ช้อนชา


วิธีทำขนมปังกาแฟช็อกโกแลตชิพ

      1. ใส่น้ำตาลทรายลงในนมอุ่นรสกาแฟ คนให้ละลาย จากนั้นใส่ยีสต์ลงไปแล้วปล่อยให้ยีสต์ทำงานสัก 5-7 นาที (จริง ๆ แล้วสามารถเทยีสต์ลงไปในแป้งแล้วผสมทีเดียวได้เลย แต่ว่าเราชอบเช็กก่อนทุกรอบว่ายีสต์ยังใช้ได้อยู่ไหม จะได้ไม่เปลืองแป้ง)
      2. ผสมสีผสมอาหาร น้ำร้อน และผงกาแฟสำเร็จรูปเข้าด้วยกัน ตั้งทิ้งไว้ให้อุณหภูมิลดลงพออุ่น ๆ แล้วค่อยเทใส่แป้ง ถ้าหากเทใส่แป้งตอนร้อน ๆ เดี๋ยวยีสต์ตายหมด ผงกาแฟใส่เพราะให้มีรสชาติเหมือนกาแฟ ส่วนเรื่องกลิ่นนี่ต้องพึ่งกลิ่นสังเคราะห์เอา 
      3. เทไข่ เกลือ และส่วนผสมของเหลวอย่างอื่นลงไปในชามผสมที่มีแป้ง แล้วเริ่มผสมให้เข้ากัน (เทเกลือเสร็จก็เอาแป้งกลบทับหน่อย จะได้ไม่โดนยีสต์โดยตรง)
      4. ใส่เนยที่อุณหภูมิห้องลงไปแล้วเริ่มนวดให้เข้ากัน นวดประมาณ 15 นาทีหรือจนกว่าแป้งโดว์จะมีความเนียนนุ่ม (สูตรนี้นวดออกมาแล้วจะเปียก ๆ หน่อย ไม่ต้องกังวล ถ้าไม่ได้เปียกจนไม่สามารถนวดให้เป็นก้อนได้ก็มาถูกทางแล้ว หรือถ้าคิดว่าแห้งไปก็ให้เติมน้ำทีละ 1 ช้อนโต๊ะ) จากนั้นพักแป้งประมาณ 1 ชั่วโมง
      5. เมื่อพักแป้งเสร็จแล้วให้ลองคลึงแป้งเป็นแผ่นฟิล์มบาง ๆ ดูว่าขาดไหม ถ้าไม่ขาดแสดงว่าแป้งโดว์มีการสร้างกลูเตนและมาถูกทางแล้ว จากนั้นให้ชกไล่ลมออกแล้วแผ่ให้เป็นรูปสี่เหลี่ยมจากนั้นใส่ช็อกโกแลตชิพลงไป จากนั้นพับเก็บช็อกโกแลตชิพให้มิดชิด แล้วแบ่งเป็น 9 ชิ้นเท่า ๆ กัน
      6. พักแป้งอีก 1 ชั่วโมง เวลาพักแป้งให้หาพลาสติกหรือผ้าขาวบางมาคลุมทุกครั้ง ไม่เช่นนั้นความชื้นของโดว์จะหายหมด อบออกมาแล้วจะไม่อร่อย เมื่อพักแป้งเสร็จแล้วให้เอาไข่ที่เหลือกับนมจืด 1 ช้อนชามาผสมกันแล้วทาหน้าขนมปัง ทาเบา ๆ  
      7. นำไปอบที่อุณหภูมิ 180 องศาเซลเซียส ประมาณ 20 นาที ใช้ไฟบน-ล่าง ไม่เปิดพัดลม เมื่ออบเสร็จก็ทาเนยจืดลงไป จากนั้นค่อยนำไปวางไว้ให้เย็นลง
 

ดูวิธีทำ ขนมปังกาแฟช็อกโกแลตชิพ เพิ่มเติมคลิก

6. เค้กโรลกาแฟ



ภาพจาก คุณ little pastry chef สมาชิกเว็บไซต์พันทิปดอทคอม

           ถ้าซื้อกินไม่ถูกปาก ลองมาทำกินเองกันกับเค้กโรลกาแฟ สูตรจาก คุณ little pastry chef สมาชิกเว็บไซต์พันทิปดอทคอม เนื้อเค้กนุ่มฟูหอมกาแฟปาดครีมปริมาณตามชอบ


ส่วนผสม เค้กโรลกาแฟ


ไข่ไก่ (เบอร์ 2) แยกไข่ขาวและไข่แดง 2 ฟอง
น้ำตาลทรายเบเกอรี่ 45 กรัม
แป้งเค้ก 30 กรัม
กลิ่นวานิลลา 1/2 ช้อนชา
นมจืด 10 กรัม
ผงกาแฟสำเร็จรูป 3 กรัม


ส่วนผสม วิปปิ้งครีม


วิปปิ้งครีม 100 กรัม
น้ำตาลไอซิ่ง 10 กรัม


วิธีทำเค้กโรลกาแฟ

     1. นำนมจืดไปอุ่นในไมโครเวฟประมาณ 10 วินาที แล้วใส่ผงกาแฟลงไป คนให้ละลาย พักทิ้งไว้จนเย็น
     2. ใส่ไข่ขาวกับน้ำตาลทรายในอ่างผสม โดยแบ่งน้ำตาลใส่ประมาณ 3 ครั้ง ตีไข่ขาวจนตั้งยอดแข็ง ใส่ไข่แดงในอ่างผสม โดยใส่ไข่ทีละฟอง ค่อย ๆ คนให้เข้ากัน ใส่แป้งเค้กที่ร่อนแล้วลงไป ค่อย ๆ คนแป้งผสมให้เข้ากัน นำกาแฟที่เย็นตัวแล้วเทลงไป ผสมให้เข้ากันอย่างเบามือ นำส่วนผสมเทใส่ในพิมพ์เค้กขนาด 16x26.5 เซนติเมตรที่มีกระดาษรองอบเตรียมไว้
     3. นำไปอบที่อุณหภูมิ 170 องศาเซลเซียส ประมาณ 16 นาทีหรือจนเค้กสุก พักให้เย็นก่อนแล้วจึงทาด้วยวิปปิ้งครีมเพื่อทำเค้กโรล
     4. ทำวิปปิ้งครีมโดยตีวิปปิ้งครีมกับน้ำตาลไอซิ่งให้เข้ากัน
     5. ตกแต่งโรลวานิลลาโดยนำวิปปิ้งครีมที่ตีไว้มาใส่บนโรล เกลี่ยให้เท่ากัน ก่อนใส่ครีมบนตัวเค้กต้องให้แน่ใจก่อนว่าตัวเค้กไม่ร้อนแล้วหรือเย็นตัวลงแล้ว พยายามม้วนเค้กให้แน่นสักหน่อย เค้กโรลออกมาจะได้สวยหลังตัด แช่ในตู้เย็นประมาณ 1 ชั่วโมงเป็นอย่างน้อย ก่อนนำมาตัดเสิร์ฟ 
 

ดูวิธีทำ เค้กโรลกาแฟ เพิ่มเติมคลิก

7. คัพเค้กกาแฟ (สูตรไม่ใส่ไข่) 



ภาพจาก easy food good health by andy

           ใครอยากทำคัพเค้กส่วนผสมน้อย ขอแนะนำคัพเค้กกาแฟ สูตรจาก easy food good health by andy ไม่ใส่ไข่ แต่งหน้าด้วยลูกเกด หรือธัญพืชตามชอบ เอาไปอบจนสุก


ส่วนผสม คัพเค้กกาแฟไม่ใส่ไข่


ผงกาแฟสำเร็จรูป 1 ช้อนโต๊ะ
น้ำตาลทราย 60 กรัม (ใช้เป็นน้ำตาลแคลอรีต่ำได้)
น้ำร้อน 2 ช้อนโต๊ะ
น้ำมันพืช หรือเนยละลาย 40 กรัม
นมจืด 80 กรัม
แป้งสาลี 120 กรัม
ผงฟู 1 ช้อนชา
ลูกเกดอบแห้ง


วิธีทำคัพเค้กกาแฟไม่ใส่ไข่

     1. ผสมผงกาแฟ น้ำตาลทราย และน้ำร้อน คนให้เข้ากัน ตีด้วยตะกร้อมือหรือเครื่องตีจนเป็นเนื้อครีม พักไว้
     2. ผสมนมและน้ำมันพืชหรือเนยละลาย คนให้เข้ากัน ทยอยร่อนแป้งและผงฟูใส่ลงไป ใช้ตะกร้อมือหรือไม้พายคนจนแป้งละลาย ใส่ครีมกาแฟลงไป คนให้เข้ากัน ตักใส่พิมพ์มัฟฟินขนาด 6 ชิ้น โรยหน้าด้วยลูกเกดอบแห้ง
     3. นำเข้าอบที่อุณหภูมิ 180 องศาเซลเซียส ใช้ไฟบน-ล่าง นาน 20-25 นาที ปรับความแรงและเวลาตามขนาดเตาอบ และอย่าลืมวอร์มเตาอบก่อน
 

ดูวิธีทำ คัพเค้กกาแฟ (สูตรไม่ใส่ไข่) เพิ่มเติมคลิก

8. คัพเค้กกาแฟนึ่ง



ภาพจาก easy food good health by andy

           ใครไม่มีเตาอบมาลองทำคัพเค้กกาแฟนึ่ง สูตรจาก easy food good health by andy ใส่ผงกาแฟกับนมจืด ใส่ส่วนผสมแป้งและผงฟู พอทุกอย่างผสมเรียบร้อยเทใส่พิมพ์เอาไปนึ่งจนสุก 


ส่วนผสม คัพเค้กกาแฟนึ่ง


ผงกาแฟ 2 ช้อนโต๊ะ
นมจืด อุณหภูมิห้อง 60 มิลลิกรัม
น้ำมันรำข้าว 20 มิลลิกรัม
น้ำตาลทราย 120 กรัม
ผงฟู 1+1/2 ช้อนชา
เบกกิ้งโซดา 1/4 ช้อนชา
แป้งสาลี ตราว่าว 60 กรัม
แป้งเค้ก ตรามงกุฎม่วง 60 กรัม


วิธีทำคัพเค้กกาแฟนึ่ง

     1. ละลายผงกาแฟในนมสดรสจืด คนจนผงกาแฟละลาย
     2. ตอกไข่ไก่ใส่ชาม เติมน้ำตาลทราย คนจนน้ำตาลละลาย เติมน้ำมันรำข้าว คนจนเข้ากัน
     3. ใส่น้ำกาแฟลงไป คนผสมให้เข้ากัน พักไว้
     4.  ร่อนแป้งกับผงฟูลงในอ่างผสม 1 รอบ
     5. เทส่วนผสมกาแฟลงไป โดยทยอยผสมคนให้เข้ากัน คนพอแป้งละลาย พักแป้งไว้ประมาณ 30 นาทีหรือจนแป้งเริ่มฟู
     6. เมื่อพักแป้งครบตามเวลาให้คนไล่ฟองอากาศ จากนั้นตักใส่พิมพ์คัพเค้กที่รองด้วยถ้วยกระดาษประมาณ 2/3 ส่วน นำไปนึ่งหลังน้ำเดือด ใช้ไฟปานกลางนึ่งประมาณ 15-20 นาที
 

ดูวิธีทำ คัพเค้กกาแฟนึ่ง เพิ่มเติมคลิก

9. เค้กกาแฟ (สูตรหม้อหุงข้าว)



ภาพจาก คุณแขมร อินเตอร์ สมาชิกเว็บไซต์พันทิปดอทคอม

           ลืมเค้กกาแฟใช้เตาอบไได้เลย เพราะสูตรนี้ใช้หม้อหุงข้าวทำได้นั่นเอง กับเค้กกาแฟ สูตรจาก คุณแขมร อินเตอร์ สมาชิกเว็บไซต์พันทิปดอทคอม จับส่วนผสมทุกอย่างผสมจนเข้ากันแล้วเทใส่ลงในหม้อหุงข้าว แต่งหน้าด้วยกาแฟฟองเพิ่มความฟรุ้งฟริ้ง


ส่วนผสม เค้กกาแฟ


ผงกาแฟ 15 กรัม
น้ำร้อน 75 กรัม
ไข่แดง (เบอร์ 1) 3 ฟอง
นมข้นจืด 50 กรัม
น้ำตาลทราย (1) 120 กรัม
น้ำมัน 95 กรัม
เกลือ 1/4 ช้อนชา
แป้งเค้ก 145 กรัม
ผงฟู 1/2 ช้อนชา
เบกกิ้งโซดา 1 ช้อนชา
ผงโกโก้ 15 กรัม
ไข่ขาว 3 ฟอง
น้ำตาลทราย (2) 60 กรัม


ส่วนผสม กาแฟฟอง


ผงกาแฟ 5 ช้อนโต๊ะ
น้ำร้อน 5 ช้อนโต๊ะ
น้ำตาลทราย 5 ช้อนโต๊ะ
ส่วนผสม ครีมสดกาแฟ
ผงกาแฟ 1/2 ช้อนโต๊ะ
น้ำร้อน 1/2 ช้อนโต๊ะ
น้ำตาลทราย 1-2 ช้อนโต๊ะ
วิปปิ้งครีม 150 มิลลิลิตร

หมายเหตุ : ถ้าชอบรสขมของกาแฟอยู่แล้วไม่ต้องใช้ส่วนผสมนี้

วิธีทำเค้กกาแฟ

     1. ทำเค้กกาแฟโดยชงกาแฟและทิ้งไว้ให้เย็นก่อน
     2. แยกไข่ขาวกับไข่แดงออกจากกัน เทน้ำตาลทราย (1) ลงในไข่แดงและตีให้เข้ากันจนสีจะอ่อนตัวลง จากนั้นจึงเติมนมข้นจืด เติมกาแฟและน้ำมันลงไป ตีให้ส่วนผสมทุกอย่างเข้ากันดี 
     3. ร่อนส่วนผสมของแห้งลงไป ได้แก่ แป้งเค้ก ผงโกโก้ เกลือ เบกกิ้งโซดา และผงฟู ตีให้เข้ากันดี พักส่วนนี้ไว้
     4. ตีไข่ขาวให้เป็นฟอง จากนั้นเติมน้ำตาลทราย (2) ตีจนตั้งยอดอ่อน จากนั้นทยอยเทส่วนผสมของไข่ขาวใส่ไปในแป้งกาแฟที่ตีไว้แล้ว แบ่งใส่ประมาณ 3 รอบ
     5. แปรงน้ำมันที่หม้อหุงข้าว ก่อนที่จะเทแป้งลงไปและนำไปหุงให้สุกดี สูตรนี้ใช้เวลาหุงเค้กประมาณ 1 ชั่วโมง 20 นาที ถ้ากดหุงรอบแรกแล้วยังไม่สุก ให้รอสักครู่และกดหุงต่อจนกระทั่งเค้กสุก พักให้ตัวเค้กเย็นก่อนจากนั้นตัดเป็นชั้นตามต้องการ
     6. ทำส่วนผสมของวิปครีมกาแฟโดยชงกาแฟพักไว้ให้เย็นก่อน จากนั้นตีวิปครีมให้เป็นฟอง เติมน้ำตาลทรายกับกาแฟ ตีต่อจนตั้งยอดอ่อน
     7. ทำส่วนผสมของกาแฟฟองโดยชงกาแฟ น้ำตาลทราย และน้ำร้อนให้ละลายก่อนเอาไปตีให้ขึ้นฟู จากนั้นปาดด้วยวิปครีมกาแฟและแต่งด้วยกาแฟฟอง โรยถั่วหรือไม่โรยตามชอบ 
หมายเหตุ : แนะนำให้เก็บในตู้เย็นอย่างน้อย 1 ชั่วโมงก่อนตัดเสิร์ฟ 
 

ดูวิธีทำ เค้กกาแฟ (สูตรหม้อหุงข้าว) เพิ่มเติมคลิก

10. เค้กไข่ไต้หวันกาแฟ 



ภาพจาก ครัวป้ามารายห์

           จากที่เคยซื้อกินลองมาทำเองกัน พบกับวิธีทำเค้กไข่ไต้หวันกาแฟ สูตรจาก ครัวป้ามารายห์ จับส่วนผสมไข่แดงและไข่ขาวมาตะล่อมจนเข้ากันแล้วเทใส่พิมพ์อบจนสุก


ส่วนผสม ไข่แดง


น้ำมันรำข้าว 55 กรัม
แป้งเค้ก 70 กรัม
นมข้นจืด 50 มิลลิลิตร
กาแฟผงสำเร็จรูป 2 ช้อนชา+น้ำร้อน 1 ช้อนโต๊ะ
เกลือป่น 1/4 ช้อนชา
ไข่แดง (เบอร์ 2) 4 ฟอง
ไข่ไก่ (เบอร์ 2)  1 ฟอง 
กลิ่นวานิลลาหรือกลิ่นกาแฟ 1 ช้อนชา


ส่วนผสม ไข่ขาว


ไข่ขาว (เบอร์ 2) 5 ฟอง
ครีมออฟทาร์ทาร์ (หรือน้ำมะนาว) 1 ช้อนชา
น้ำตาลทราย 80 กรัม


วิธีทำเค้กไข่ไต้หวันรสกาแฟ

     1. ทำส่วนผสมไข่แดงโดยนำน้ำมันรำข้าวเข้าไมโครเวฟ 1 นาที เสร็จแล้วเทลงไปในชามผสม ใส่แป้งเค้กลงไป คนให้เข้ากันอย่างรวดเร็ว
     2. ใช้ไม้พายคนให้คลายร้อนลงบ้าง หลังจากนั้นใส่นมข้นจืดและน้ำกาแฟ (กาแฟผงสำเร็จรูป+น้ำร้อน คนให้ละลายเข้ากัน) หลังจากนั้นคนหรือตะล่อมให้เข้ากัน ใส่เกลือป่น ไข่แดง และไข่ไก่ลงไปตะล่อมให้เข้ากัน เพิ่มความหอมด้วยกลิ่นวานิลลาหรือกลิ่นกาแฟ
     3. ทำส่วนผสมไข่ขาวโดยตีไข่ขาวจนเป็นฟองหยาบ หลังจากนั้นใส่ครีมออฟทาร์ทาร์ (ครีมออฟทาร์ทาร์จะช่วยทำให้ไข่ตีขึ้นฟูง่ายและทำให้ฟองอากาศที่ตีอัดเข้าไปมีความอยู่ตัวมากขึ้น ไม่ยุบตัวง่าย) ตีพอเข้ากัน ทยอยใส่น้ำตาลทรายลงไป (น้ำตาลทรายแบ่งใส่สัก 3 รอบ ถ้าใส่ไปทีเดียวฟองอากาศอาจจะยุบตัวได้ และน้ำตาลก็จะละลายช้าด้วย) ตีจนตั้งยอด
     4. ตักเมอแรงค์หรือไข่ขาวมาบางส่วนใส่ชามผสมไข่แดง (ถ้าใส่ไปทีเดียวหมดจะผสมเข้ากันยากกว่า และทำให้เสียฟองอากาศเยอะ เป็นสาเหตุที่ทำให้เค้กไม่ขึ้นฟู) ตะล่อมเบา ๆ จนเข้ากัน พอเข้ากันแล้วก็ใส่ที่เหลือลงไปตะล่อมจนเนียนเข้ากัน
     5. เทใส่พิมพ์ที่เตรียมไว้ (พิมพ์รองด้วยกระดาษไข ก่อนเอากระดาษไขรองทาไขมันหรือเนยบนถาดด้วยนะคะ) เคาะพิมพ์เพื่อไล่ฟองอากาศสัก 1-2 ครั้ง ถ้ายังมีฟองอยู่ก็เอาไม้จิ้มฟันเจาะฟองออก เค้กอบมาหน้าจะได้สวย ๆ ไม่มีรูพรุนค่ะ นำเข้าเตาอบที่อุณหภูมิ 150-160 องศาเซลเซียส บนถาดน้ำร้อน เป็นเวลา 60-70 นาที พออบเสร็จนำเค้กออกจากพิมพ์ ลอกกระดาษไขออก ตัดขอบด้านข้างออก ตัดขนาดตามชอบ
 

ดูวิธีทำ เค้กไข่ไต้หวันกาแฟ เพิ่มเติมคลิก

11. เมอแรงค์กาแฟ



ภาพจาก easy food good health by andy

          อื้อหือ ! หน้าตาดูดีมากสำหรับเมอแรงค์กาแฟ สูตรจาก สูตรจาก easy food good health by andy ใช้แค่ไข่ขาวกับน้ำกาแฟ เติมน้ำตาลทรายลงไปหน่อย บีบหน้าตาตามชอบได้เลยจ้า



ส่วนผสม เมอแรงค์กาแฟ


ผงกาแฟสำเร็จรูป 1 ช้อนโต๊ะ
น้ำอุ่น 30 มิลลิลิตร
ไข่ขาว (เบอร์ 2) 3 ฟอง
น้ำตาลทราย 150 กรัม
แป้งข้าวโพด 20 กรัม


วิธีทำเมอแรงค์กาแฟ

     1. ละลายผงกาแฟในน้ำอุ่น พักไว้ให้เย็น
     2. ตีไข่ขาวให้ขึ้นฟู แบ่งใส่น้ำตาลทราย ประมาณ 3 รอบ ตีด้วยตะกร้อมือถือใช้สปีดสูงต่อเนื่องจนตั้งยอด
     3. เอาน้ำกาแฟที่เย็นแล้วใส่อ่างผสม ร่อนแป้งข้าวโพดลงไป คนให้เข้ากันจนแป้งละลาย ใส่เมอแรงค์ไข่ขาวลงไปประมาณ 1/2 ส่วน คนจนเข้ากัน จากนั้นเทลงไปผสมกับเมอแรงค์ส่วนที่เหลือ คนให้เข้ากัน เทใส่ถุงบีบแล้วบีบใส่พิมพ์ 
     4. นำเข้าเตาอบใช้ไฟบน-ล่าง ประมาณ 120 องศาเซลเซียส อบนาน 1 ชั่วโมง อย่าลืมวอร์มเตาอบก่อนด้วย
 

ดูวิธีทำ เมอแรงค์กาแฟ เพิ่มเติมคลิก

12. ชูครีมทีรามิสุ



ภาพจาก คุณ little pastry chef สมาชิกเว็บไซต์พันทิปดอทคอม

           มาต่อกันที่เมนูชูครีมทีรามิสุ สูตรจาก คุณ little pastry chef สมาชิกเว็บไซต์พันทิปดอทคอม มาพร้อมวิธีทำแป้งชูครีม ไส้ครีมทีรามิสุ และวิธีบีบครีมให้สวยงาม


ส่วนผสม แป้งชูครีม หรือครีมพัฟ (สำหรับ 6 ชิ้น)


น้ำ 30 กรัม
เนยจืด 30 กรัม
แป้งเค้ก 30 กรัม
ไข่ไก่ (น้ำหนักไข่ไก่รวมเปลือก 60 กรัม) 1 ฟอง
ผงโกโก้ สำหรับแต่ง


ส่วนผสม ครีมทีรามิสุ


ผงกาแฟสำเร็จรูป 1/2 ช้อนโต๊ะ
น้ำร้อน 1/2 ช้อนโต๊ะ
มาสคาโปนชีส 60 กรัม
วิปปิ้งครีม 120 กรัม
น้ำตาลไอซิ่ง 45 กรัม


วิธีทำแป้งชูครีม

     1. นำน้ำกับเนยมาต้ม โดยต้มด้วยความร้อนปานกลางจนส่วนผสมเดือด ปิดไฟ ใส่แป้งเค้กที่ร่อนแล้วลงไปในหม้อเนย คนผสมทุกอย่างให้เข้ากันดี
     2. เปิดเตาไฟ ใช้ไฟกลางค่อนไปทางอ่อน คอยกวนประมาณ 2-3 นาที จนมีฟิล์มเคลือบที่ก้นหม้อหรือจนส่วนผสมเริ่มที่จะติดที่ก้นหม้อแล้วปิดไฟ
     3. เทแป้งลงมาพักในชามอ่าง โดยคนให้ความคลายความร้อน ประมาณ 1-2 นาที
     4. เทไข่ตีแตกที่เตรียมไว้ โดยแบ่งใส่ 3 ครั้ง ค่อย ๆ คนจนส่วนผสมเข้ากัน สังเกตว่าแป้งขึ้นเงา มีความหนืด และสามารถบีบได้
     5. เตรียมถุงบีบ ใส่หัวบีบกลมเส้นผ่าศูนย์กลาง 1 เซนติเมตร ตักแป้งอุ่น ๆ ใส่ลงไปในถุงบีบ
     6. ใช้พิมพ์วงกลมขนาดเส้นผ่าศูนย์กลาง 4.5 เซนติเมตร โรยแป้งหรือน้ำตาลไอซิ่งลงไปแล้วทำรอยบนกระดาษรองอบ เพื่อจะได้ชูครีมขนาดใกล้เคียงกัน บีบตัวแป้งลงบนถาดที่มีกระดาษรองอบจะได้ 6 ชิ้น
     7. ใช้นิ้วเปียกน้ำเปล่าแตะที่แป้งเพื่อให้ผิวด้านบนของแป้งชูครีมเรียบ และพรมน้ำเล็กน้อยบนถาดอบ
     8. นำไปอบที่อุณหภูมิ 200 องศาเซลเซียส เป็นเวลา 15 นาที แล้วลดไฟลงเหลือ 180 องศาเซลเซียส อบต่อเป็นเวลา 15 นาที เพื่อให้เปลือกชูครีมแห้ง นำออกมาพักให้คลายร้อน

วิธีทำครีมทีรามิสุ

     1. นำผงกาแฟสำเร็จรูปละลายกับน้ำร้อน คนให้ละลาย
     2. เทน้ำกาแฟลงในมาสคาโปนชีส คนผสมละลายเข้ากัน
     3. ใส่วิปปิ้งครีมและน้ำตาลไอซิ่งที่ร่อนแล้วลงไป ตีจนครีมตั้งยอดอ่อน นำครีมใส่ในถุงบีบ

วิธีบีบครีมทีรามิสุ


นำตะเกียบมาเจาะรูแป้งชูครีม นำครีมทีรามิสุที่เตรียมไว้บีบใส่ในแป้งชูครีม ครีมจะใส่พอสำหรับ 6 ลูก โรยด้วยผงโกโก้ตกแต่งก่อนเสิร์ฟ
	 


ดูวิธีทำ ชูครีมทีรามิสุ เพิ่มเติมคลิก

13. คุกกี้เมล็ดกาแฟ 



ภาพจาก ครัวป้ามารายห์

          เอาใจคนชอบคุกกี้หน้าตาสุดแนวกับคุกกี้เมล็ดกาแฟ สูตรจาก ครัวป้ามารายห์ ใส่ผงกาแฟและผงโกโก้ ความพิเศษคือปั้นเป็นรูปเมล็ดกาแฟสุดสร้างสรรค์



ส่วนผสม คุกกี้เมล็ดกาแฟ (ประมาณ 40-50 ชิ้น ถ้าทำชิ้นเล็กกว่านี้อาจจะได้เยอะกว่านี้ค่ะ)


ผงกาแฟ 3in1 35 กรัม
น้ำร้อน 2 ช้อนโต๊ะ
เนยสดเค็ม (อุณหภูมิห้อง) 125 กรัม
ไข่ไก่ (เบอร์ 2) 1 ฟอง
กลิ่นกาแฟหรือกลิ่นวานิลลา 1 ช้อนชา
น้ำตาลไอซิ่ง 150 กรัม
แป้งเค้ก หรือแป้งอเนกประสงค์ 300 กรัม 
แป้งข้าวโพด 40 กรัม
ผงโกโก้ 15 กรัม (ถ้าไม่อยากให้ขมมากใส่แค่ 10 กรัม)
เกลือป่น 1/4 กรัม
ผงฟู 1/2 ช้อนชา


วิธีทำคุกกี้กาแฟ

     1. ผสมผงกาแฟ 3in1 กับน้ำร้อน แล้วพักไว้จนเย็น
     2. ตีเนยพอไม่เป็นก้อน จากนั้นใส่ไข่ไก่ กลิ่นกาแฟ และน้ำกาแฟที่ผสมพักไว้ แล้วตีให้เข้ากัน ใส่น้ำตาลไอซิ่งลงไป ตีให้เข้ากัน
     3. จากนั้นร่อนแป้ง แป้งข้าวโพด เกลือป่น โกโก้ และผงฟู จากนั้นตีพอเข้ากัน (แบ่งร่อนสัก 2 รอบ) ตักมาประมาณ 1 ช้อนโต๊ะ แล้วปั้นเป็นวงรี จากนั้นทำร่องตรงกลาง
     4. เอาไปอบที่อุณหภูมิ 160 องศาเซลเซียส ประมาณ 20-25 นาที ใช้ไฟบน-ล่าง เปิดพัดลม ถ้าอยากให้คุกกี้กรอบขึ้นให้ลดอุณหภูมิลงแล้วเพิ่มเวลาอบให้นานขึ้นอีก 5-10 นาที พออบเสร็จพักไว้ในพิมพ์ให้เซตตัวสัก 5 นาที ก่อนนำมาพักบนตะแกรงจนเย็น
 

ดูวิธีทำ คุกกี้เมล็ดกาแฟ เพิ่มเติมคลิก

14. วุ้นกะทิกาแฟ 



ภาพจาก ครัวป้ามารายห์

          ชวนคลายร้อนกับเมนูวุ้นกะทิกาแฟ สูตรจาก ครัวป้ามารายห์ มีความพิเศษตรงที่สลับชั้นวุ้นกะทิกับวุ้นกาแฟ สามารถเทใส่พิมพ์ได้ตามชอบ



ส่วนผสม วุ้นกาแฟ (สำหรับขนาดพิมพ์ 7x7 นิ้ว)


ผงวุ้น 1+1/2 ช้อนชา (ถ้าชอบวุ้นกรอบก็ใส่ 2 ช้อนชาได้เลยค่ะ)
น้ำเปล่า 160 มิลลิลิตร
ผงกาแฟสำเร็จรูป 1+1/2 ช้อนโต๊ะ
น้ำร้อน (ผสมกาแฟ) 340 มิลลิลิตร
น้ำตาลทราย 80 กรัม


ขั้นตอนเตรียม


ผสมผงวุ้นกับน้ำเปล่า แล้วพักไว้ 10 นาที เตรียมไว้
ผสมผงกาแฟกับน้ำร้อนและน้ำตาลทราย แล้วคนให้ละลายเข้ากัน เตรียมไว้


ส่วนผสม วุ้นกะทิ


ผงวุ้น 1+1/2 ช้อนชา (ถ้าชอบวุ้นกรอบก็ใส่  2 ช้อนชาได้เลยค่ะ)
น้ำเปล่า 160 มิลลิลิตร
กะทิ 340 มิลลิลิตร
เกลือป่น 1/2 ช้อนชา
น้ำตาลทราย 25 กรัม


ขั้นตอนเตรียม


ผสมผงวุ้นกับน้ำเปล่าเข้าด้วยกัน พักไว้ 10 นาที เตรียมไว้
ผสมกะทิกับเกลือป่นและน้ำตาลทราย คนให้ละลายเข้ากัน เตรียมไว้


วิธีทำวุ้นกะทิกาแฟ

      1. ทำวุ้นกาแฟกับวุ้นกะทิโดยผสมผงวุ้นกับน้ำลงในหม้อต้มสองใบ คนให้ส่วนผสมละลายเข้ากันแล้วพักให้วุ้นเซตตัว 10 นาที
      2. ทำวุ้นกะทิโดยผสมกะทิ เกลือป่น และน้ำตาลทราย คนให้ละลายเข้ากันแล้วพักไว้
      3. ทำวุ้นกาแฟโดยชงกาแฟกับน้ำร้อนแล้วพักไว้
      4. ทำวุ้นกะทิโดยนำหม้อที่ผสมวุ้นตั้งบนเตาต้มจนน้ำเดือดและวุ้นละลายหมด หรี่ไฟให้อ่อนลงแล้วค่อย ๆ เติมส่วนผสมกะทิลงไปต้มประมาณ 5-10 นาที
      5. ในส่วนของหม้อต้มวุ้นกาแฟ เติมน้ำตาลทรายลงไปแล้วต้มจนน้ำตาลทรายละลาย หลังจากนั้นใส่กาแฟที่ชงลงไป ต้มจนเดือด แล้วปิดเตา (ทำพร้อมกันทั้ง 2 เตา)
      6. ตักวุ้นกาแฟและวุ้นกะทิใส่ถาดหรือพิมพ์สลับกันทีละชั้น ตักใส่ชั้นละ 13 ช้อนโต๊ะ ตักฟองออกให้หมด พักให้เซตตัวก่อนประมาณ 2-3 นาที แล้วค่อยทำชั้นต่อไปจนวุ้นหมด แล้วพักให้วุ้นเซตตัวในตู้เย็นประมาณ 1 ชั่วโมง
หมายเหตุ : ถ้าวุ้นในหม้อเริ่มแข็งตัวก็สามารถนำไปอุ่นใหม่ได้
      7. พอวุ้นเซตตัวแล้วก็เอาออกจากพิมพ์ ตัดขนาดตามชอบ
 

ดูวิธีทำ วุ้นกะทิกาแฟ เพิ่มเติมคลิก

15. มูสเค้กกาแฟ 



ภาพจาก ครัวป้ามารายห์

            ชวนเซอร์ไพรซ์วันเกิดคนพิเศษกับมูสเค้กกาแฟ สูตรจาก ครัวป้ามารายห์ ตัวฐานทำจากบิสกิตเข้ากันดีกับมูสเค้กกาแฟ สุดท้ายโรยผงโกโก้


ส่วนผสม มูสเค้กกาแฟ (ขนาด 1 ปอนด์)


ขนมปังอบกรอบ 120 กรัม (ประมาณ 1 ห่อ)
เนยจืดละลาย 60 กรัม
ผงเจลาติน 1 ช้อนชา
น้ำ 20 กรัม (สำหรับผสมเจลาติน)
ผงกาแฟสำเร็จรูป 10 กรัม
น้ำร้อน 1 ช้อนโต๊ะ (สำหรับผสมกาแฟ)
วิปปิ้งครีม 250 กรัม
ไอซิ่ง 40 กรัม
ผงโกโก้สำหรับโรย


วิธีทำมูสเค้กกาแฟ

     1. ผสมผงเจลาตินกับน้ำเปล่าและพักไว้ 10 นาที
     2. ละลายผงกาแฟกับน้ำร้อน แล้วพักไว้ให้เย็น
     3. บดหรือปั่นขนมปังอบกรอบตราโฮมมี หลังจากนั้นละลายเนยแล้วเทลงไป คลุกให้เข้ากัน แล้วเทลงไปในพิมพ์เค้ก ปรับให้เรียบแล้วแช่ตู้เย็นให้เซตตัว 15 นาที
     4. นำเจลาตินที่พักไว้ อุ่นในไมโครเวฟประมาณ 10-20 วินาที
     5. ตีวิปปิ้งครีมกับไอซิ่งจนตั้งยอดอ่อน เทน้ำกาแฟและเจลาตินลงไป หลังจากนั้นตีให้เข้ากัน เทลงไปในพิมพ์ ปรับหน้าให้เรียบ นำไปแช่ช่องฟรีซไว้ 2-3 ชั่วโมง หรือในช่องธรรมดาประมาณ 4-5 ชั่วโมง
     6. พอพัก 4-5 ชั่วโมง หรือจนเค้กเซตตัวแล้ว ก็นำผ้าชุบน้ำอุ่นพันไว้รอบ ๆ เค้ก พักไว้ 2-3 นาที แล้วค่อยนำเค้กออกจากพิมพ์ โรยหน้าด้วยผงโกโก้
 

ดูวิธีทำ มูสเค้กกาแฟ เพิ่มเติมคลิก

16. เจลลี่กาแฟ 



ภาพจาก เฟซบุ๊ก rakucook

          ปิดท้ายกันด้วยเมนูเจลลี่กาแฟ สูตรจาก เฟซบุ๊ก rakucook เจลลี่ใส่ผงกาแฟเนื้อเหนียวนุ่ม ราดวิปครีมลงไป จัดเสิร์ฟ



ส่วนผสม เจลลี่กาแฟ


น้ำร้อน 200 มิลลิลิตร
ผงกาแฟ 10 กรัม
น้ำตาลทราย 10 กรัม
เจลาตินผง 5 กรัม
วิปปิ้งครีม 4 ช้อนโต๊ะ
นมข้นหวาน 2 ช้อนโต๊ะ


วิธีทำเจลลี่กาแฟ

     1. ผสมผงกาแฟ น้ำตาลทราย เจลาตินผง และน้ำร้อน คนให้ละลายเข้ากัน
     2. เทใส่ภาชนะเพื่อนำเข้าไปพักในตู้เย็นให้เจลลี่เซตตัว นำเข้าตู้เย็นช่องธรรมดาประมาณ 1 ชั่วโมง หรือจนกว่าเจลลี่จะเซตตัว
     3. ระหว่างนั้นเราก็มาทำครีม โดยผสมวิปปิ้งครีมกับนมข้นหวาน คนให้เข้ากัน
     4. พอเจลลี่เซตตัวแล้วก็ใช้ช้อนตักออกมาเป็นชิ้น ๆ หรือใครจะใช้มีดตัดเป็นบล็อก ๆ ก็ได้ เทส่วนผสมครีมลงไป จัดเสิร์ฟ
 

ดูวิธีทำ เจลลี่กาแฟ เพิ่มเติมคลิก

           ใครชอบดื่มกาแฟอยู่แล้ว ลองแปลงร่างผงกาแฟเป็นขนมกันดีไหม โดยเฉพาะเค้กที่มีทั้งสูตรใช้เตาอบและไม่ใช้เตาอบ ทำครั้งเดียวกินได้ทั้งครอบครัวเลย 
แนะนำสูตรกาแฟอื่น ๆ ที่น่าสนใจ ใครอยากลองทำเมนูไหนคลิกเลยจ้า

     ★​ เมนูกาแฟ กับเรื่องลับ ๆ ของกาแฟที่อาจไม่เคยรู้มาก่อน
     ★​ 12 สูตรกาแฟน้ำผลไม้ เติมคุณค่าอร่อยเข้มคูณสอง
     ★​ กาแฟครีมนมสด เครื่องดื่มสไตล์เกาหลีนุ่มละมุนตามกระแส
     ★​ frothy coffee milk กาแฟครีมนมสดรสละมุนจากวัตถุดิบ 3 อย่าง
     ★​ 14 สูตรกาแฟเย็นหลากสไตล์ เติมความสดชื่นให้เต็มตื่น
 
 





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













16 สูตรขนมจากกาแฟ กลิ่นหอมอร่อยเข้ม ถูกใจคอกาแฟ




อัปเดตล่าสุด 17 ธันวาคม 2564 เวลา 18:31:31
 15,143 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































