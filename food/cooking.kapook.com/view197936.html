




เมนูโปะชีส อาหารฝรั่งง่าย อร่อยหลากแบบจากเมนูชีส เอาใจคนรักชีส

















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ












kapook cooking > 
            อาหารฝรั่ง












19 เมนูโปะชีส อาหารฝรั่งง่าย ๆ ท็อปความอร่อยเอาใจสายชีส





26,089อ่าน














0












          ชีสเดย์เมื่อไหร่ก็จัดไป ! ชวนชิมเมนูโปะชีส สูตรอาหารฝรั่ง หลากแบบ ทั้งหน้าตาและกลิ่นหอมเย้ายวน ทำเองง่าย ๆ ที่บ้าน อ้วนก็ยอมคราวนี้
 
          ใครชอบกินเมนูชีส อาหารฝรั่งเป็นทุนเดิม โดยเฉพาะเมนูชีสสอดไส้อยู่ข้างใน แม้จะอร่อยแต่ไม่เห็นความยืดของชีสเท่าไร ลองเปลี่ยนมาโปะให้เห็นแบบจะจะน่ากินกว่าเดิมดีไหม กระปุกดอทคอมขอนำเสนอวิธีทำเมนูโปะชีส เช่น กุ้งอบชีส มันบดอบชีส ผักโขมอบชีส เอาล่ะ… ไปเตรียมชีสมาไว้ให้พร้อมเลยทุกคน
 




พิซซ่าดับเบิลชีส



สูตรจาก คุณ isolateboy

 
          เตรียมปัดฝุ่นเตาอบกันเลยจ้า จะได้ทำพิซซ่าดับเบิลชีส จะนวดแป้งพิซซ่าเองหรือใช้แป้งพิซซ่าสำเร็จรูปก็ตามชอบ ทีเด็ดคือโรยหน้าด้วยชีสเน้น ๆ พออบเสร็จชีสเต็มถาดเลยเธอจ๋า
 



ส่วนผสม พิซซ่าดับเบิลชีส
          • แป้งขนมปัง 200 กรัม
          • เกลือป่น 1/2 ช้อนชา
          • น้ำตาลทราย 1 ช้อนโต๊ะ
          • ยีสต์ 1+1/2 ช้อนชา
          • นมสด 140 กรัม (หรือน้ำเปล่า)
          • น้ำมันมะกอก หรือน้ำมันรำข้าว 1 ช้อนโต๊ะ
          • มอสซาเรลล่าชีสขูด
 
วิธีทำพิซซ่าดับเบิลชีส
          1. ทำแป้งพิซซ่า โดยผสมแป้งกับยีสต์คลุกให้เข้ากัน และนำนมไปอุ่นในไมโครเวฟพออุ่น ๆ จากนั้นใส่เกลือป่นลงไป คนผสมให้เข้ากัน จากนั้นก็ทำหลุมบนแป้ง เทนมอุ่นลงไป ใช้มือกวนผสมสัก 2-3 ที ใส่น้ำมันลงไป นวดให้เข้ากันจนแป้งไม่ติดมือ พักแป้งโดว์ให้ขึ้นเป็น 1 เท่า นานประมาณ 30 -50 นาที จากนั้นนำแป้งโดว์มานวดอีกครั้ง แล้วรีดให้แบน หนาประมาณ 1 เซนติเมตร เตรียมไว้
          2. นำถาดอบพิซซ่า ขนาด 9x9 นิ้ว ทาด้วยเนย หรือน้ำมันพืช เพื่อไม่ให้แป้งติดพิมพ์ ใส่แป้งพิซซ่าลงไป กรุให้สวยงาม โรยหน้าด้วยมอสซาเรลล่าชีสขูด
          3. นำเข้าเตาอบ ใช้ไฟบน-ล่างที่อุณหภูมิ 185 องศาเซลเซียส ประมาณ 15 นาที (ตามขนาดของเตาอบ เวลาอาจเปลี่ยนแปลงได้ โดยใช้วิธีสังเกต) หรือใช้ไฟล่างที่อุณหภูมิ 200 องศาเซลเซียส ประมาณ 12 นาที จากนั้นใช้ไฟบน-ล่าง อีก 5 นาที เพื่อให้หน้าพิซซ่าเกรียมนิด ๆ นำออกมาใช้มีดตัดเป็นชิ้น ๆ (ในสูตรใช้วิธีวางมีดแล้วออกแรงกดให้ขาด แล้วลากมีดกรีดอีกทีเพื่อให้แป้งขาด)
 

ดูวิธีทำเพิ่มเติมคลิก

กุ้งอบชีส 



สูตรจาก คุณ kitty chef

 
          ติดใจเมนูกุ้งอบชีสจากร้านอาหารฝรั่ง เลยอยากมาทำเองสักครั้ง พบกับเมนูกุ้งอบชีส จับกุ้งผ่าหลังแล้วโปะเนยและชีสเต็ม ๆ กินกับน้ำจิ้มซีฟู้ดก็ตัดเลี่ยนดีนะคะ
 



ส่วนผสม กุ้งอบชีส
          • กุ้งสด (ผ่าหลังดึงเส้นดำออก) 5 ตัว
          • เนยสด (อุณหภูมิห้อง) 3 ช้อนโต๊ะ
          • ต้นหอมซอย 1 ช้อนชา
          • เกลือ นิดหน่อย
          • กระเทียมสับละเอียด 1 ช้อนชา
          • พริกไทยดำ นิดหน่อย
          • ชีส มากน้อยตามใจชอบ
 
วิธีทำกุ้งอบชีส
          1. นำเนยสด ต้นหอมซอย เกลือ กระเทียมสับ และพริกไทยดำผสมให้เข้ากัน โปะส่วนผสมเนยสดที่ตัวกุ้งตามใจชอบ ใส่ชีสตามลงไป
          2. นำเข้าเตาอบที่อุณหภูมิ 200 องศาเซลเซียส ประมาณ 10 นาที
 

ดูวิธีทำเพิ่มเติมคลิก

ขนมปังชีสกรอบ



สูตรจาก คุณ isweet 

 
          ใครมีขนมปังแผ่นเอาออกมาเตรียมไว้เลยค่ะ เพราะจะทำเมนูขนมปังชีสกรอบ ส่วนผสมน้อยมีแค่ชีสกับขนมปัง เคี้ยวกรอบอร่อยกินกี่แผ่นก็จัดไป
 



ส่วนผสม ขนมปังชีสกรอบ
          • พาร์มีซานชีสขูดฝอย
          • ขนมปังแบบหนา
 
วิธีทำขนมปังชีสกรอบ
          1. ตั้งกระทะเทฟลอนบนไฟอ่อนปานกลาง โรยพาร์มีซานชีสขูดฝอยลงบนกระทะ
          2. รอให้ชีสละลายเล็กน้อยแล้วนำขนมปังวางลงไป สังเกตหากชีสเปลี่ยนเป็นสีเหลืองทองแล้วให้กลับด้านขนมปังขึ้น พอทอดจนกรอบ ประมาณ 1-2 นาที ตักใส่จานเสิร์ฟ
หมายเหตุ : ควรกินร้อน ๆ หากกินคู่กับสเต๊ก แนะนำให้ทำขนมปังทีหลังสุดเพราะใช้เวลาน้อย และอร่อยมาก
 

ดูวิธีทำเพิ่มเติมคลิก

เฟรนช์ฟรายส์ราดซอสมะเขือเทศชีส



สูตรจาก คุณ fille courageuse

 
          เฟรนช์ฟรายส์จิ้มซอสมะเขือเทศคงต้องชิดซ้ายให้กับเฟรนช์ฟรายส์ราดซอสมะเขือเทศชีส ความพิเศษคือจับเฟรนช์ฟรายส์โปะชีสแล้วราดซอสมะเขือเทศเข้มข้น
 



ส่วนผสม เฟรนช์ฟรายส์ราดซอสมะเขือเทศชีส
          • น้ำมะเขือเทศเข้มข้น
          • กระเทียมสับ 2 กลีบ
          • ใบโหระพาฉีก (ใช้มือฉีกเป็นใบเล็ก ๆ เพราะจะได้กลิ่นที่หอมกว่าการซอยด้วยมีด)
          • พริกไทยป่น
          • เกลือป่น
          • พริกป่น
          • น้ำมันมะกอก หรือน้ำมันพืช (สำหรับทำซอส) 1 ช้อนโต๊ะ
          • หอมใหญ่ (หั่นเต๋า) 1 หัว
          • มะเขือเทศ (หั่นเต๋า) 1 ลูก (ใส่หรือไม่ใส่ก็ได้)
          • เฟรนช์ฟรายส์ห่อเล็ก 1 ห่อ
          • น้ำมันพืช (สำหรับทอดมันฝรั่ง)
          • เชดดาร์ชีสแบบแผ่น
 
วิธีทำเฟรนช์ฟรายส์ราดซอสมะเขือเทศชีส
          1. หั่นหอมใหญ่และมะเขือเทศเป็นสี่เหลี่ยมลูกเต๋าเล็ก ๆ และหั่นชีสเป็นชิ้นเล็ก ๆ เตรียมไว้
          2. เทน้ำมะเขือเทศเข้มข้นลงในชาม ตามด้วยกระเทียมสับ และใบโหระพาฉีก โรยพริกไทย เกลือป่น และพริกป่นลงไปตามความชอบ ใส่น้ำมันมะกอกเพื่อเพิ่มความกลมกล่อม คนผสมให้เข้ากัน เตรียมไว้
          3. ตั้งกระทะใช้ไฟกลางใส่น้ำมันพืชลงไปเล็กน้อย จากนั้นใส่หอมใหญ่และเนื้อมะเขือเทศลงไปผัดให้สุก
          4. ใส่ส่วนผสมน้ำมะเขือเทศลงไปเคี่ยวให้เข้ากันโดยเปิดไฟอ่อน ๆ พอเดือดให้ใส่ใบโหระพาลงไป
          5. ระหว่างรอซอสเดือดให้ทอดเฟรนช์ฟรายส์ในกระทะโดยใช้ไฟกลาง อย่าใช้ไฟแรงมากเพราะจะทำให้ไหม้ (เทคนิคการทอดมันฝรั่งโดยทั่วไป คือ น้ำมันจะต้องท่วมตัวอาหาร และไม่ควรใส่มันฝรั่งในขณะที่น้ำมันยังไม่ร้อน สังเกตจากควันลอยขึ้นมาจาง ๆ แสดงว่าทอดเฟรนช์ฟรายส์ได้แล้ว) ตักเฟรนช์ฟรายส์ขึ้นแล้วใช้กระชอนสะเด็ดน้ำมัน (ถ้าไม่มีกระชอนก็ตักมาใส่กระดาษอเนกประสงค์) เสร็จแล้วโรยเกลือป่นให้ทั่ว จัดใส่จาน โรยชีสให้ทั่วแล้วตักซอสมะเขือเทศที่อุ่น ๆ ราดลงไป เพราะความร้อนทั้งหมดจะทำให้ชีสละลาย
 

ดูวิธีทำเพิ่มเติมคลิก

มันฝรั่งอบชีสเบคอน



สูตรจาก คุณ isweet 

 
          ใครไม่กลัวอ้วนจัดเลยกับเมนูมันฝรั่งอบชีสเบคอน ใส่ทั้งชีสและเบคอนกรอบ เข้ากันดีกับมันบดเนื้อนุ่มหอมเนย
 



ส่วนผสม มันฝรั่งอบชีสเบคอน
          • มันฝรั่งต้มสุก
          • เนยจืด
          • เกลือป่น
          • พริกไทยป่น
          • เบคอนทอด
          • มอสซาเรลล่าชีส
          • พาร์สลีย์ สับละเอียด

หมายเหตุ : ถ้าใช้เนยเค็มไม่ต้องใส่เกลือ
 
วิธีทำมันฝรั่งอบชีสเบคอน
          1. ใช้ส้อมยีมันฝรั่งต้มสุกกับเนยให้เข้ากัน โดยยีไม่ต้องให้เละมาก (ยีพอให้เป็นชิ้น ๆ บ้างจะได้เคี้ยวบ้าง เพราะว่าอร่อยกว่า)
          2. ปรุงรสด้วยเกลือป่นและพริกไทยป่นเล็กน้อย โรยเบคอนทอดกรอบและชีสลงไป คนผสมให้เข้ากันดี
          3. นำไปอบที่อุณหภูมิ 180 องศาเซลเซียส นาน 20-25 นาที หรือจนชีสเหลืองสวยตามชอบ พออบเสร็จแล้วนำออกมาโรยพาร์สลีย์สับละเอียด เสิร์ฟขณะร้อน ๆ
 

ดูวิธีทำเพิ่มเติมคลิก

ลาซานญ่าผักโขมอบชีสริคอตต้า



สูตรจาก คุณแม่นกกะอันนา 

 
          แผ่นลาซานญ่าเหลือ ๆ จับมาทำเมนูลาซานญ่าผักโขมอบชีสริคอตต้า เริ่มจากผัดผักโขมกับเครื่องเคราและทำซอสครีม แล้วเอาไปโปะบนลาซานญ่า สุดท้ายโรยชีสเน้น ๆ
 



ส่วนผสม ลาซานญ่าผักโขมอบชีสริคอตต้า (สำหรับ 4 ที่) แบ่งเป็น 2 ส่วน

ส่วนผสมที่ 1 ลาซานญ่า
          • น้ำมันมะกอก (สำหรับผัดผักโขม) 2 ช้อนโต๊ะ
          • กระเทียม (สับละเอียด) 1 กลีบใหญ่
          • หอมใหญ่ (ซอยละเอียด) 2 หัว
          • เกลือ
          • พริกไทย
          • ใบไทม์สับละเอียด พอประมาณ (ไทม์เป็นเครื่องเทศของครัวฝรั่ง)
          • เนยสด 2 ช้อนโต๊ะ (เพิ่มความหอมอบอวล ชวนหม่ำ)
          • ผักโขมสด 500 กรัม (ล้างสะอาดซับน้ำให้แห้งเพราะเราไม่ต้องการน้ำแฉะ ๆ ลงไปในตัวลาซานญ่า)
          • ริคอตต้าชีส 250 กรัม
          • พาร์มีซานชีส ตามชอบ
          • มอสซาเรลล่าชีส ตามชอบ
          • แผ่นพาสต้าลาซานญ่าอบแข็ง
 
ส่วนผสมที่ 2 ซอสครีมเบชาเมล (bechamel sauce)
          • เนยสด 3 ช้อนโต๊ะ
          • แป้งอเนกประสงค์ 3 ช้อนโต๊ะ
          • นมสด 6 เดซิลิตร
          • เกลือ
          • พริกไทย
          • เมล็ดจันทน์เทศ ขูดละเอียด
          • พาร์มีซานชีส หรือ le gruyère ประมาณ 70 กรัม ปริมาณมากน้อยตามชอบ
 
วิธีทำลาซานญ่าผักโขมอบชีสริคอตต้า
          1. ตั้งกระทะให้ร้อน เทน้ำมันมะกอกลงไป ตามด้วยกระเทียม ผัดพอส่งกลิ่นหอม ใส่หอมใหญ่ เกลือ พริกไทย ใบไทม์ และเนยสด ผัดจนกว่าหอมใหญ่จะเปลี่ยนเป็นสีใส จากนั้นใส่ผักโขมลงไป ชิมรสตามชอบ
          2. ทำซอสครีมเบชาเมล (bechamel sauce) โดยตั้งไฟให้ร้อนปานกลางใส่เนยลงไป เติมแป้ง ใช้ตะกร้อคนจนแป้งสุก ค่อย ๆ เติมนมลงไปจนหมด คนให้เข้ากัน เติมเมล็ดจันทน์เทศขูดฝอยลงไปเล็กน้อย เพื่อให้มีกลิ่นหอม เติมเกลือลงไปเล็กน้อยพร้อมกับพริกไทย คนจนซอสข้นคล้าย ๆ ดับเบิลครีม เติมชีสลงไป คนจนทุกอย่างเป็นเนื้อเดียวกัน พักไว้
          3. เปิดเตาอบที่อุณหภูมิ 180 องศาเซลเซียส (ใช้เวลา 30-45 นาที) โดยแบ่งเวลาอบเป็น 2 ส่วน โดยช่วง 15 นาทีหลัง อบแบบไม่มีฟอยล์ เพื่อจะทำให้หน้าของลาซานญ่าน่ากิน เริ่มผสมทุกอย่างลงฟอร์มกัน
          4. ใช้เนยสดทาฟอร์มให้ทั่ว ตามด้วยซอสครีม วางแผ่นลาซานญ่าลงไปในฟอร์ม ตามด้วยผักโขมที่เตรียมไว้ โรยมอสซาเรลล่าชีส ริคอตต้าชีส และพาร์มีซานชีส ราดซอสครีมลงไป ปิดด้วยแผ่นพาสต้าลาซานญ่า หักให้แผ่นแตก ๆ ตอนเสิร์ฟจะได้ตัดง่าย ๆ
          5. ทำชั้นต่อ ๆ ไปเหมือนเดิม ชั้นสุดท้ายวางแผ่นพาสต้าลงไป ราดซอสครีมให้ทั่ว ตามด้วยมอสซาเรลล่าชีส และพาร์มีซานชีส ปิดฟอยล์ไว้
          6. 15 นาทีสุดท้ายเอาแผ่นฟอยล์ออกเพื่อให้หน้าลาซานญ่าสวย ยกออกจากเตา พักไว้ประมาณ 5-7 นาที เพื่อให้ลาซานญ่าเซตตัว ง่ายต่อการตัดเสิร์ฟ
 

ดูวิธีทำเพิ่มเติมคลิก

sunflowers of cheese



สูตรจาก คุณ isweet

 
          ยามเช้ามาทำเมนูโปะชีสอย่าง sunflowers of cheese ทีเด็ดคือ ขนมปังโปะชีส พ่วงด้วยไข่ดาวและเบคอน เพิ่มสีสันจากต้นหอมซอย
 



ส่วนผสม sunflowers of cheese
          • ขนมปังแบบหนา 2 แผ่น
          • เนยสด เล็กน้อย
          • เชดดาร์ชีสแผ่น 2 แผ่น
          • เบคอนแบบยาว 4 เส้น
          • ไข่ไก่ 2 ฟอง
          • ต้นหอมซอย
 
วิธีทำ sunflowers of cheese
          1. ใช้มีดกรีดเบา ๆ ลงบนขนมปังเป็นช่องสี่เหลี่ยม จากนั้นใช้ช้อนกดขนมปังลงไปให้เป็นช่องตรงกลางให้ส่วนที่ตัดยุบลงไปจะได้ช่องบุ๋มลงไป
          2. หั่นเนยสดเป็นชิ้น ๆ แล้ววางลงไปในช่องขนมปัง
          3. นำเบคอน 2 เส้นมาพันเกลียว ๆ แล้วนำไปวางรอบ ๆ ช่องขนมปัง (วางซ้อนกันนิดหน่อยไม่เป็นไร) จากนั้นตอกไข่ไก่ใส่ลงไปตรงกลาง
          4. นำชีสมาตัดเป็นเส้นยาว ๆ วางเรียงเป็นแฉก ๆ ด้านบนเบคอนให้เหมือนดอกทานตะวัน
          5. นำเข้าอบที่อุณหภูมิ 180 องศาเซลเซียส นาน 8-10 นาที หรือตามที่ชอบ (อุณหภูมิของเตาอบแต่ละบ้านไม่เหมือนกัน ให้หมั่นสังเกตขณะอบด้วย) เมื่อชีสเหลืองสวยและไข่สุกในแบบที่ชอบ นำออกมาโรยต้นหอมซอย
 

ดูวิธีทำเพิ่มเติมคลิก

ข้าวกล้องคลุกแกงพะแนงอบชีส



สูตรจาก อาหารง่าย ๆ สไตล์ rita 

 
          ตอนเที่ยงมาทำอาหารหนักท้องอย่างเมนูข้าวกล้องคลุกแกงพะแนงอบชีส สูตรนี้ใช้น้ำพริกแกงพะแนงสำเร็จรูป เติมทูน่า ผักตามชอบ และข้าวกล้อง สุดท้ายนำไปอบด้วยไมโครเวฟ
 



ส่วนผสม ข้าวกล้องคลุกแกงพะแนงอบชีส
          • น้ำพริกแกงพะแนง 50 กรัม
          • นมข้นจืด หรือนมถั่วเหลือง (รสจืด) 1 ถ้วยตวง
          • แป้งสาลีอเนกประสงค์ 1 ช้อนโต๊ะ
          • ผักที่ชอบ 150 กรัม
          • ปลาทูน่า 1 กระป๋อง (รีดน้ำออกก่อน)
          • ข้าวกล้อง 150 กรัม
          • เกลือ ตามชอบ
          • ชีส 50 กรัม
 
วิธีทำข้าวกล้องคลุกแกงพะแนงอบชีส
          1. นำพริกแกงพะแนง นม และแป้งสาลีอเนกประสงค์ มาผสมให้เข้ากัน แล้วนำเข้าไมโครเวฟใช้กำลังไฟ 800 วัตต์ เป็นเวลา 3 นาที
          2. ใส่ผัก ปลาทูน่ากระป๋อง และข้าวกล้อง ผสมคนให้เข้ากัน เทลงในชามทนไฟ แล้วโรยชีสด้านบน
          3. นำเข้าไมโครเวฟใช้กำลังไฟ 800 วัตต์ เป็นเวลา 1 นาที เป็นอันเสร็จ
 

ดูวิธีทำเพิ่มเติมคลิก

มะเขือเทศอบชีสทรงเครื่อง



สูตรจาก คุณ medievil

 
          มะเขือเทศเพียว ๆ แม้จะมีคุณค่า แต่กินเปล่า ๆ คงไม่ไหว ลองโปะชีสลงไปดีไหม พบกับเมนูมะเขือเทศอบชีสทรงเครื่อง  ใส่เครื่องเคราอย่างหมูสับ หอมใหญ่ และต้นหอม ความพิเศษคือโรยชีสด้านบน
 



ส่วนผสม มะเขือเทศอบชีสทรงเครื่อง (สูตรสำหรับ 4 ที่)
          • มะเขือเทศใหญ่ 4 ลูก
          • หมูสับ (หรือเนื้อสัตว์ที่ชอบ) 150 กรัม
          • น้ำมันหอย 1 ช้อนโต๊ะ
          • น้ำปลา สูตรลดโซเดียม 1/2 ช้อนชา
          • พริกไทย 1 ช้อนชา
          • ผงกระเทียม 1 ช้อนชา
          • หอมหัวใหญ่ (ขนาดกลาง หั่นชิ้นเล็ก) 1 ลูก
          • ต้นหอมซอยเล็กน้อย (ตามชอบ)
          • มอสซาเรลล่าชีส 3-4 ช้อนโต๊ะ
          • ซอสมะเขือเทศ 1 ช้อนโต๊ะ
          • น้ำมันพืช หรือน้ำมันมะกอก 1 ช้อนชา
          • ออริกาโน่
          • ต้นหอมซอย (สำหรับโรย)
 
วิธีทำมะเขือเทศอบชีสทรงเครื่อง
          1. หั่นมะเขือเทศด้านขั้วออก และเก็บไว้เป็นฝาถ้วยเวลาตกแต่งจาน จากนั้นคว้านเนื้อมะเขือเทศออกจนด้านในกลวง ลักษณะคล้ายถ้วย หั่นเนื้อมะเขือเทศที่คว้านออกเป็นชิ้นเล็ก ๆ พักไว้
          2. ปรุงรสหมูสับด้วยน้ำมันหอย น้ำปลา พริกไทย และผงกระเทียม หมักไว้อย่างน้อย 1/2 ชั่วโมง
          3. เมื่อครบเวลานำหมูสับปรุงรสเข้าไมโครเวฟใช้ไฟ 800 วัตต์ ประมาณ 1 นาที เมื่อครบ 1 นาที ให้นำออกมาคน และนำกลับเข้าไมโครเวฟต่ออีก 1 นาที แล้วนำออกมาคน ทำซ้ำเรื่อย ๆ จนหมูสุกทั่ว
          4. ใส่หอมหัวใหญ่ เนื้อมะเขือเทศที่หั่นไว้ และต้นหอมซอยเล็กน้อย คนให้เข้ากัน
          5. ทาน้ำมันพืชลงบนถาดอบ และผิวมะเขือเทศให้ทั่ว เตรียมไว้
          6. นำหมูสับมาใส่ในมะเขือเทศที่คว้านไว้จนเต็ม ใส่ซอสมะเขือเทศ โรยมอสซาเรลล่าชีส นำเข้าเตาอบที่อุณหภูมิ 150 องศาเซลเซียส ประมาณ 15 นาที ก่อนเสิร์ฟโรยหอมซอยและออริกาโน่ เสิร์ฟขณะยังอุ่น
 

ดูวิธีทำเพิ่มเติมคลิก

มัฟฟินไข่อบชีส



สูตรจาก คุณ medievil

 
          ลองทำเลยเด็ก ๆ ชอบแน่นอน พบกับเมนูมัฟฟินไข่อบชีส จับไข่หยอดลงในพิมพ์มัฟฟินกับเครื่องเคราต่าง ๆ ที่ขาดไม่ได้เลยคือชีส
 



ส่วนผสม มัฟฟินไข่อบชีส (สำหรับ 6 ชิ้น)
          • ไข่ไก่ 6 ฟอง
          • เนื้อหมูสับ 100 กรัม
          • ผักตามชอบหั่นชิ้นเล็ก (ในสูตรใช้ดอกโสน, แครอท, ใบเหลียง, ใบโหระพา) หรือดัดแปลงให้เป็นอาหารฝรั่งมากขึ้นด้วยการเลือกใส่ผักโขม หอมหัวใหญ่ แครอท และมะเขือเทศ
          • กระเทียมสับหยาบ 1 ช้อนโต๊ะ
          • มอสซาเรลล่าชีส หั่นเต๋าเล็ก ประมาณ 20 ชิ้น
          • ซอสพริกศรีราชา หรือซอสมะเขือเทศ ตามชอบ
          • พริกไทย 1 ช้อนชา
          • น้ำปลาลดโซเดียม 2 ช้อนชา
          • ผงกระเทียม (ใส่หรือไม่ใส่ก็ได้) 1 ช้อนชา
          • น้ำมันพืช (สำหรับทาพิมพ์อบ)
 
วิธีทำมัฟฟินไข่
          1. วอร์มเตาไว้ที่อุณหภูมิ 180 องศาเซลเซียส และทาน้ำมันพืชให้ทั่วพิมพ์ (ใช้พิมพ์มัฟฟิน หรือพิมพ์ทาร์ต หรือถ้วยเซรามิกก็ได้) เตรียมไว้
          2. ตอกไข่ไก่ใส่ชาม ปรุงรสด้วยพริกไทย น้ำปลา และผงกระเทียม แล้วตีให้เนื้อไข่เนียนสวย
          3. นำผักที่เตรียมไว้จัดใส่ในพิมพ์อบ (ปริมาณ 1/3 ของพิมพ์อบ) และใส่หมูสับตามลงไปในพิมพ์อบให้ได้ประมาณ 2/3 ของพิมพ์อบ (ประมาณพิมพ์ละ 1-2 ช้อนโต๊ะ) โรยกระเทียม
          4. ใส่ไข่ปรุงรสให้เกือบเต็มพิมพ์อบ นำเข้าเตาอบที่อุณหภูมิ 180 องศาเซลเซียส เป็นเวลานาน 15 นาที หรือจนหน้าไข่สุกเหลืองไม่แฉะและไม่ติดมือ
          5. นำมาพักไว้ประมาณ 5 นาที กลับด้านไข่ขึ้นมา (เวลาวางเสิร์ฟจะได้ตั้งสวย ไม่ล้ม) ทาหน้าไข่ที่กลับด้านแล้วด้วยซอสพริกศรีราชา และโรยชีสแต่งหน้า นำไปอบต่อแค่พอให้ชีสละลาย นำออกจากเตา พักไว้ให้อุ่น จัดเสิร์ฟ
 

ดูวิธีทำเพิ่มเติมคลิก

มันบดอบชีส



สูตรจาก คุณผู้หญิงหลังกรอบแว่น

 
          หอมจังเลย ! ชวนทำเมนูมันบดอบชีส257 จับมันฝรั่งไปต้มจนสุกแล้วบดละเอียด เสร็จแล้วใส่ถ้วยและโปะชีส พออบเสร็จก็กินได้เลยจ้า
 



ส่วนผสม มันบดอบชีส
          • มันฝรั่ง ปริมาณตามชอบ
          • วิปปิ้งครีม (หรือ cooking cream)
          • เกลือป่น เล็กน้อย
          • พริกไทย
          • ผงลูกจันทน์เทศ (ใส่หรือไม่ใส่ก็ได้)
          • เชดดาร์ชีสผสมพาร์มีซานชีส (หรือจะใช้อย่างใดอย่างหนึ่งก็ได้)
          • ผงออริกาโน่เล็กน้อย (สำหรับโรยหน้า)
 
วิธีทำมันบดอบชีส
          1. วอร์มเตาอบไว้ที่อุณหภูมิ 200 องศาเซลเซียส ใช้ไฟบน-ล่าง เตรียมไว้
          2. นำมันฝรั่งมาต้มสุกนิ่ม (วิธีเช็กให้ใช้ไม้จิ้มหรือส้อมจิ้ม ถ้าเนื้อมันฝรั่งไม่ติดขึ้นมาก็ใช้ได้) จากนั้นปอกเปลือกให้เรียบร้อย เตรียมไว้
          3. นำมันฝรั่งมาบดละเอียด (ใครมีที่บดก็ใช้ที่บด ในสูตรใช้ตาข่ายตาห่าง ๆ มาบี้ เนื้อจะละเอียดฟู)
          4. ใส่วิปปิ้งครีมลงไป บดผสมให้เข้ากันเป็นเนื้อเดียว (ให้ได้สัมผัสประมาณอาหารเด็ก ไม่ข้นเหนียวแต่ไม่เหลว)
          5. ปรุงรสด้วยเกลือและพริกไทย (ใครจะใส่ผงลูกจันทน์เทศก็ใส่ตอนนี้เลย)
          6. ตักใส่ถ้วยที่สามารถนำเข้าเตาอบได้ โรยหน้าด้วยชีส จากนั้นนำเข้าอบประมาณ 20 นาที จนเป็นสีเหลืองทอง นำออกจากเตาอบ โรยด้วยออริกาโน่ พร้อมเสิร์ฟ
 

ดูวิธีทำเพิ่มเติมคลิก

ผักโขมอบชีส



สูตรจาก คุณ rock barista

 
          และแล้วก็เจอเมนูโปะชีสสุดโปรดนั่นคือ เมนูผักโขมอบชีส จับผัดผักโขมปรุงรสใส่ถ้วยแล้วโปะชีสแน่น ๆ ทำแจกเพื่อนฝูงก็อร่อยนะคะ
 



ส่วนผสม ผักโขมอบชีส
          • เนยสด ปริมาณตามชอบ
          • หอมหัวใหญ่สับ 2 หัว
          • กระเทียมสับ 1 หัว
          • ผักโขมต้มสุกสับ 7 ต้น
          • นมสด
          • เกลือ
          • แป้งมันสำปะหลัง
          • ชีสขูด
 
วิธีทำผักโขมอบชีส
          1. ใส่เนยลงในกระทะ ใส่หอมใหญ่ลงไป ผัดพอใกล้สุก ใส่กระเทียมลงไป เจียวพอสุก ใส่ผักโขมสับ จากนั้นเทนมสดลงไปนิดหน่อย
          2. ปรุงรสด้วยเกลือ ใส่แป้งมันสำปะหลัง ผัดให้เข้ากัน
          3. ตักใส่ถ้วยทนความร้อนขนาดพอเหมาะ โรยชีสลงไปตามชอบแล้วนำเข้าเตาอบ อบจนชีสเยิ้ม
 

ดูวิธีทำเพิ่มเติมคลิก

มินิพิซซ่าแฮมชีส



สูตรจาก คุณ isweet

 
          ต่อไปนี้ถ้าอยากกินพิซซ่าแบบง่าย ๆ ก็ใช้ขนมปังแผ่นแทนแป้งพิซซ่าได้เลย พบกับเมนูมินิพิซซ่าแฮมชีส  จับขนมปังแผ่นโปะชีสและเครื่องเครา และนำไปเข้าเตาอบจนชีสเยิ้ม
 



ส่วนผสม มินิพิซซ่าแฮมชีส
          • ขนมปังโฮลวีท 2 แผ่น
          • ซอสมะเขือเทศ
          • มะเขือเทศ (เฉพาะเปลือก) หั่นเป็นเส้น ๆ
          • แฮมหั่นเต๋า
          • สับประรด หั่นเป็นชิ้น ๆ
          • มอสซาเรลล่าชีส
          • พาร์สลีย์สับ
          • เกลือ
          • ออริกาโน่
 
วิธีทำมินิพิซซ่าแฮมชีส
          1. ทาซอสมะเขือเทศลงบนขนมปัง จากนั้นวางมะเขือเทศลงไป ตามด้วยแฮมและสับปะรด
          2. โปะทับด้วยมอสซาเรลล่าชีส โรยหน้าด้วยพาร์สลีย์สับ
          3. นำเข้าอบที่อุณหภูมิ 200 องศาเซลเซียส นาน 3 นาที (หรือจนชีสเหลืองสวยงามตามชอบ)
          4. นำมาหั่นเป็นชิ้นสี่เหลี่ยม โรยเกลือและออริกาโน่ พร้อมเสิร์ฟ
 

ดูวิธีทำเพิ่มเติมคลิก

ไก่ทอดบอนชอนชีส



สูตรจาก คุณ ancake

 
          แทะไก่โปะชีสกันเพลิน ๆ รับวันหยุดดีไหม พบกับเมนูไก่ทอดบอนชอนชีส จับไก่ไปทอดจนสุกแล้วคลุกกับซอสเกาหลี สุดท้ายใส่ชีสลงไปเคล้าให้เข้ากัน
 



ส่วนผสม ไก่ทอดบอนชอนชีส
          • ปีกไก่ 9 ชิ้น (จำนวนปีกไก่เพิ่มหรือลดได้ตามต้องการ)
          • แป้งทอดกรอบ
          • น้ำมันหอย 1+1/2 ช้อนโต๊ะ
          • ซีอิ๊วขาว 1 ช้อนโต๊ะ
          • น้ำผึ้ง 2 ช้อนโต๊ะ
          • ซอสโคชูจัง (กระป๋องแดง) 2 ช้อนโต๊ะ (หรือผงปาปริก้า)
          • มะนาวหั่น 1 ชิ้น
          • น้ำเปล่า 1 แก้ว (แก้วเป๊ก)
          • กระเทียมสับละเอียด 2 หัว
          • หอมหัวใหญ่สับละเอียด 1/4 หัว
          • ชีส
          • ต้นหอมซอย 1 ต้น
 
วิธีทำไก่ทอดบอนชอนชีส
          1. เอาไก่ไปคลุกแป้งทอดกรอบ โดยให้คลุก 2 รอบ รอบแรกคลุกแล้วพักไว้ประมาณ 10 นาที เมื่อครบ 10 นาทีแล้วจะเห็นว่าน้ำในไก่จะออกมา และแป้งจะชื้น ๆ ให้เอาไก่ไปคลุกแป้งรอบ 2 เพื่อให้แป้งติดไก่ จะทำให้ไก่ที่ทอดออกมากรอบนอกนุ่มใน
          2. ตั้งกระทะใช้ไฟกลาง เทน้ำมันลงไป พอน้ำมันร้อนก็หย่อนไก่ลงไป โดยจะทอดไก่ 2 รอบ เพราะจะทำให้ไก่กรอบ แม้เอามาคลุกซอสแล้วก็ยังมีความกรอบอร่อยอยู่ ทอดไก่ให้ออกเหลืองกรอบแล้วตักขึ้นมาพักไว้ให้เย็น
          3. พอไก่เย็นแล้วให้ตั้งกระทะทอดอีกครั้ง รอบสองไม่ต้องทอดนานเพราะไก่สุกแล้ว แค่ทอดจนแป้งเหลืองขึ้นกว่าเดิมนิดหน่อย ตักขึ้นมาพัก
          4. ทำซอสคลุกไก่ โดยผสมน้ำมันหอย ซีอิ๊วขาว น้ำผึ้ง ซอสโคชูจัง น้ำมะนาว และน้ำเปล่า คนให้เข้ากัน
          5. ตั้งกระทะอีกรอบใส่น้ำมันนิดหน่อย พอกระทะร้อนให้ใส่กระเทียมสับกับหอมหัวใหญ่สับ ผัดให้หอมหัวใหญ่สุกใส เทซอสลงไป เคี่ยวให้ข้น ใส่ชีสกับไก่ทอดลงไป คลุกผสมให้ทั่วจนชีสละลาย ตักใส่จาน โรยต้นหอม
 

ดูวิธีทำเพิ่มเติมคลิก

หอยแมลงภู่อบชีส



สูตรจาก คุณ isweet

 
           เคยลองยัง ? พบกับเมนูหอยแมลงภู่อบชีส4 จับหอยแมลงภู่โปะชีสแล้วเอาไปอบจนชีสเยิ้ม แคลอรีพุ่งก็ยอม
 



ส่วนผสม หอยแมลงภู่อบชีส
          • หอยแมลงภู่ชิลี 100 กรัม
          • เนยสด (วางไว้ในอุณหภูมิห้องจนนิ่ม) 3 ช้อนโต๊ะ (ใช้ชนิดจืดหรือเค็มก็ได้ตามความชอบ)
          • พาร์สลีย์สด สับละเอียด 3 ช้อนโต๊ะ
          • กระเทียมสับ 2 ช้อนโต๊ะ
          • เกลือป่น (เล็กน้อย) ประมาณ 1/4 ช้อนชา (ถ้าใช้เนยเค็มไม่ต้องใส่เกลือ)
          • มอสซาเรลล่าชีสขูดฝอย 1 ถ้วย
 
วิธีทำหอยแมลงภู่อบชีส
          1. ผสมเนยสด พาร์สลีย์สับ กระเทียมสับ และเกลือป่นเข้าด้วยกัน เตรียมไว้
          2. นำหอยแมลงภู่วางลงในจานกระเบื้อง ตักส่วนผสมข้อ 1 โปะลงบนหอยแมลงภู่ เกลี่ยให้ทั่ว โรยมอสซาเรลล่าชีสขูดฝอยทับไปอีกชั้น
          3. นำไปอบที่อุณหภูมิ 200 องศาเซลเซียส ประมาณ 15 นาที หรือจนชีสเปลี่ยนเป็นสีเหลืองทอง กินคู่กับผักสลัดหรือน้ำจิ้มซีฟู้ดตามชอบ
 

ดูวิธีทำเพิ่มเติมคลิก

ขนมปังไส้มันฝรั่งอบชีส



สูตรจาก คุณ iammreview

 
           ไปซื้อขนมปังฝรั่งเศสมารอท่าไว้ก่อน เพราะบ่ายนี้จะได้ลงมือทำเมนูขนมปังไส้มันฝรั่งอบชีส ทีเด็ดคือใส่มันฝรั่งลงในขนมปังและโรยหน้าด้วยชีส
 



ส่วนผสม ขนมปังไส้มันฝรั่งอบชีส
          • ขนมปังฝรั่งเศสแบบกลม ลูกปานกลาง
          • เนยเค็ม
          • แฮม
          • มันฝรั่งและแครอท ต้มสุก
          • หอมหัวใหญ่
          • มะเขือเทศ
          • ต้นหอม
          • เกลือป่น
          • ออริกาโน่
          • พาร์สลีย์ (สำหรับตกแต่ง)
          • มอสซาเรลล่าชีส
 
วิธีทำขนมปังไส้มันฝรั่งอบชีส
          1. หั่นด้านบนขนมปังเพื่อทำเป็นฝา ต่อจากนั้นให้ควักไส้ขนมปังออก
          2. ตั้งกระทะให้ร้อนแล้วใส่เนยลงไป พอละลายใส่แฮมลงไปผัด ตามด้วยมันฝรั่ง แครอท หอมหัวใหญ่ มะเขือเทศ และต้นหอม
          3. ปรุงรสด้วยเกลือและผงปรุงรสเล็กน้อย ใส่ออริกาโน่ลงไป ผัดให้เข้ากัน จากนั้นก็ตักมันฝรั่งที่ผัดเสร็จเรียบร้อยแล้วมาใส่ในขนมปัง โรยหน้าด้วยมอสซาเรลล่าชีส
          4. นำเข้าเตาอบที่ตั้งไว้ความร้อนสูงสุด ประมาณ 7 นาที ถ้าไมโครเวฟขอให้ลองสัก 2-3 นาที พอชีสเยิ้มนำออกมาแต่งด้วยพาร์สลีย์
 

ดูวิธีทำเพิ่มเติมคลิก

ขนมปังแฮมชีส



สูตรจาก อาหารง่าย ๆ สไตล์ rita

 
          เดี๋ยวขอตัวไปยืมเตาอบเล็กจากข้างบ้านเพื่อมาทำเมนูขนมปังแฮมชีส ใช้ขนมปังแผ่นโปะเครื่องเคราแน่น ๆ และที่ขาดไม่ได้คือชีส กินตอนร้อน ๆ กรอบอร่อยหนักมาก
 



ส่วนผสม ขนมปังแฮมชีส
          • ขนมปัง 1 แผ่นหนา
          • แฮม 1 แผ่น
          • แครอท (หั่นเต๋า)
          • ถั่วลันเตา
          • เม็ดข้าวโพด 2 ช้อนโต๊ะ
          • มอสซาเรลล่าชีสขูด 50 กรัม
 
วิธีทำขนมปังแฮมชีส
          1. นำแฮมวางบนขนมปัง ใส่แครอท ถั่วลันเตา และข้าวโพดลงไป
          2. สุดท้ายโรยหน้าด้วยมอสซาเรลล่าชีส นำไปเข้าเตาติ๊ง 7-10 นาที นำออกมาเสิร์ฟ
 

ดูวิธีทำเพิ่มเติมคลิก

ผัดมาม่าต้มยำกุ้งแม่น้ำอบชีส



สูตรจาก คุณ iammreview 

 
          เคยลองยัง ? พบกับเมนูมาม่าผัดต้มยำกุ้งแม่น้ำอบชีส จับมาม่าไปลวกจนสุกแล้วผัดกับเครื่องเคราต้มยำ วางกุ้งและโปะชีสลงไปให้ทั่ว สุดท้ายนำไปอบจนชีสเยิ้มน่ากิน
 



ส่วนผสม ผัดมาม่าต้มยำกุ้งแม่น้ำอบชีส
          • เส้นมาม่า
          • น้ำเปล่า
          • น้ำแข็ง (หรือน้ำเย็น)
          • พริกขี้หนู
          • กระเทียมสับ
          • น้ำมันพืช
          • เครื่องต้มยำ ได้แก่ ข่า ตะไคร้ ใบมะกรูด หอมแดง มะเขือเทศ และต้นหอมซอย
          • เห็ดฟาง
          • ซีอิ๊วขาว
          • ผงปรุงรส (รสดี) 2 ช้อนชา
          • ซอสหอยนางรม
          • น้ำตาลทราย 1/2 ช้อนชา
          • น้ำพริกเผา 1 ช้อนโต๊ะ
          • มะนาว
          • มอสซาเรลล่าชีส
          • กุ้งแม่น้ำผ่าหลัง
          • เนยเค็ม
          • พาร์สลีย์
          • มะนาวฝานบาง (สำหรับตกแต่ง)
 
วิธีทำผัดมาม่าต้มยำกุ้งแม่น้ำอบชีส
          1. ลวกเส้นมาม่าในน้ำเปล่าต้มเดือดแล้วเอาเส้นมาม่าไปล้างน้ำเย็น เพื่อความเหนียวนุ่มของเส้น วิธีนี้คือการช็อกเส้นนั่นเอง (ในสูตรไม่มีน้ำเย็นเลยเอาน้ำใส่น้ำแข็งแทน)
          2. ตั้งกระทะใส่พริกขี้หนูกับกระเทียมลงไปเจียวในน้ำมันร้อน ๆ ใส่เครื่องต้มยำกับเห็ดฟาง ผัดให้เข้ากัน
          3. ปรุงรสด้วยซีอิ๊วขาวเหยาะไปสัก 3 ที ตามด้วยผงปรุงรสนิดหนึ่ง ซอสหอยนางรม 1 เหยาะ น้ำตาลทราย น้ำพริกเผา (เพื่อสีที่จัดจ้านถึงใจ) สุดท้ายบีบมะนาวลงไป 3/4 ของลูก
          4. ใส่เส้นมาม่าลงไป ผัดให้เข้ากัน จัดใส่จาน แบ่งมอสซาเรลล่าชีสโปะให้เต็มหน้ามาม่า
          5. ใช้เนยก้อนเล็กแบ่งให้ได้ 4 ส่วน เพื่อทาตรงหลังกุ้งที่ผ่าไว้ เสร็จแล้วก็นำไปวางบนมาม่าที่โปะชีส นำชีสที่เหลือมาโปะทับกุ้งแม่น้ำอีกรอบหนึ่ง
          6. นำไปอบด้วยความร้อนสูงสุดประมาณ 15-20 นาที หรือจนชีสเริ่มเป็นสีน้ำตาล นำออกมาแต่งหน้าด้วยพาร์สลีย์ และมะนาวฝานบาง
 

ดูวิธีทำเพิ่มเติมคลิก

ต้นอ่อนทานตะวันอบชีส



สูตรจาก คุณ isolateboy

 
          ต้นอ่อนทานตะวันผัดไข่กินบ่อยไปแล้ว ขอเปลี่ยนมาทำเมนูต้นอ่อนทานตะวันอบชีส จับต้นอ่อนทานตะวันผัดเนยและนมสด เสร็จแล้วเอาไปอบกับชีส ดูน่าอร่อยไปอีกแบบนะคะ
 



ส่วนผสม ต้นอ่อนทานตะวันอบชีส
          • ต้นอ่อนทานตะวัน
          • เนยเค็ม 1 ช้อนโต๊ะ
          • นมสด 1 ช้อนโต๊ะ
          • ไข่แดง 1 ฟอง
          • น้ำตาลทรายเล็กน้อย
          • เชดดาร์ชีส
          • ใบออริกาโน่
 
วิธีทำต้นอ่อนทานตะวันอบชีส
          1. ใส่ต้นอ่อนทานตะวัน เนยเค็ม นมสด ไข่แดง และน้ำตาลทรายลงในกระทะ นำขึ้นตั้งไฟปานกลาง ผัดจนน้ำเริ่มงวดและข้น
          2. แบ่งผัดต้นอ่อนทานตะวันใส่ลงไป (ไม่เอาส่วนผสมน้ำ) ในถาดหรือภาชนะที่สามารถนำเข้าเตาอบได้ วางทับด้วยเชดดาร์ชีสจนเต็ม และตักผัดต้นอ่อนทานตะวันที่เหลือวางทับบนชีสจนเต็ม สุดท้ายปิดทับด้วยชีสหนา ๆ
          3. นำเข้าเตาอบที่อุณหภูมิ 220 องศาเซลเซียส ใช้ไฟบน-ล่าง ประมาณ 10 นาที นำออกจากเตาอบ โรยใบออริกาโน่ พร้อมเสิร์ฟ
 

ดูวิธีทำเพิ่มเติมคลิก

 
          ดึกแล้วคงไม่เหมาะกับการกินเมนูโปะชีส ณ ตอนนี้ทำได้เพียงมองภาพตาปริบ ๆ และแอบกลืนน้ำลายเอื๊อก ๆ เอาไว้พรุ่งนี้จะทำกินให้ครบทั้งสามมื้อแบบจุใจกันไปเลยค่ะ
 

สนใจให้ kapook.com แนะนำการทำอาหารด้วยเครื่องปรุง ของใช้ในครัว หรืออื่น ๆ รับทำการตลาดด้วย social network, content marketing

คลิกเลย
 





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













19 เมนูโปะชีส อาหารฝรั่งง่าย ๆ ท็อปความอร่อยเอาใจสายชีส




อัปเดตล่าสุด 23 สิงหาคม 2562 เวลา 16:17:11
 26,089 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































