




มะม่วง คลายร้อน สูตรขนม และ เครื่องดื่ม กับ เมนูมะม่วง อาหารคลายร้อน

















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ












kapook cooking > 
            สูตรขนมอื่นๆ












15 เมนูมะม่วงคลายร้อน สูตรอร่อยหลากสไตล์หวานฉ่ำรับซัมเมอร์





17,958อ่าน














0












            ฤดูนี้ต้องโดน ! เมนูมะม่วงคลายร้อน สูตรขนมคลายร้อน ใส่ผลไม้หวานอมเปรี้ยว พ่วงเมนูเครื่องดื่มเย็นชื่นใจ   




            อากาศร้อนไม่เกรงใจแบบนี้ สงสัยต้องจัดเมนูมะม่วงเอาไว้กินดับร้อนสักหน่อย แต่แอบเบื่อ ๆ เมนูข้าวเหนียวมะม่วงแล้วสิ  คงจะดีถ้ามีเมนูขนมคลายร้อนอื่น ๆ บ้างเนอะ กระปุกดอทคอมขอนำเสนอวิธีทำเมนูมะม่วงคลายร้อน เช่น ไอศกรีมมะม่วง พานาคอตต้ามะม่วง บิงซูมะม่วง สมูทตี้มะม่วง น้ำหมักมะม่วง เป็นต้น เลือกทำได้เลยฟินทุกเมนูจ้า
 
1. ฮันนี่โทสต์มะม่วง 



สูตรจาก คุณสมาชิกหมายเลข 3128333 สมาชิกเว็บไซต์พันทิปดอทคอม


          ฮันนี่โทสต์ผลไม้สุดฮิตในตอนนี้ คงหนีไม่พ้นเมนูฮันนี่โทสต์มะม่วง สูตรนี้ขนมปังกรอบนอกนุ่มในหอมกลิ่นเนย ลักษณะเด่นคือ แต่งด้วยมะม่วงสุกยังไม่จบต้องราดน้ำผึ้งและโปะไอศกรีมด้วยนะจ๊ะ
 


ส่วนผสม ฮันนี่โทสต์มะม่วง


ขนมปังกะโหลก
เนยสดเค็ม (หรือเนยจืดก็ได้)
มะม่วงสุก 1-2 ลูก
ไอศกรีมรสที่ชอบ
น้ำผึ้ง (สำหรับราดขนมปัง)
	 


วิธีทำฮันนี่โทสต์มะม่วง

     1. ตัดขนมปังกะโหลกเป็นแผ่นหนาตามขนาดที่ต้องการแล้วหั่นเป็นรูปตาราง 9 ช่อง จากนั้นหั่นเนยเป็นแผ่นเล็ก ๆ แล้วนำใส่ลงไปในช่องขนมปังให้ครบทุกช่อง ใส่มากใส่น้อยตามชอบเลย
     2. นำขนมปังเข้าเตาอบที่อุณหภูมิ 190 องศาเซลเซียส ประมาณ 12-15 นาที
     3. ระหว่างรอขนมปังครบเวลาก็มาหั่นมะม่วงรอ เมื่อหั่นมะม่วงเสร็จ ก็พอดีกับอบขนมปังเสร็จ
     4. นำขนมปังมาตกแต่งด้วยมะม่วง ราดด้วยน้ำผึ้ง โปะไอศกรีม หรือวิปปิ้งครีม
 

ดูวิธีทำ ฮันนี่โทสต์มะม่วง เพิ่มเติมคลิก

2. พานาคอตต้ามะม่วง



สูตรจาก คุณสมาชิกหมายเลข 3128333 สมาชิกเว็บไซต์พันทิปดอทคอม

          มาต่อกันที่เมนูพานาคอตต้า ชื่อดูดีไฮโซเพราะเป็นขนมตำรับอิตาลี สูตรนี้เนื้อขนมเนียนนุ่มหวานหอม ทีเด็ดคือแต่งหน้าด้วยซอสมะม่วง
 


ส่วนผสม พานาคอตต้ามะม่วง


ผงเจลาติน 5 กรัม
น้ำเย็น 30 กรัม
นมสดจืด 200 มิลลิลิตร
วิปปิ้งครีม 200 มิลลิลิตร
น้ำตาลทราย 1/4 ถ้วย
กลิ่นวานิลลา 1 ช้อนชา
มะม่วง 2 ลูก
	 


วิธีทำพานาคอตต้ามะม่วง

     1. ผสมผงเจลาตินกับน้ำเย็น พักไว้
     2. ผสมนมสด วิปปิ้งครีม และน้ำตาลทราย นำไปตั้งไฟอ่อนพอให้น้ำตาลทรายละลาย โดยไม่ต้องถึงขั้นเดือด แล้วยกลงจากเตา เติมกลิ่นวานิลลาลงไปคนให้เข้ากัน ใส่เจลาตินที่ผสมไว้ลงไปผสมให้เข้ากัน เทใส่ในภาชนะที่ต้องการ จะใส่แบบเฉียง หรือแบบตรงก็ตามชอบ รอให้คลายร้อนสักครู่ แล้วนำเข้าตู้เย็นรอให้เซตตัว
     3. ระหว่างนั้นก็เตรียมมะม่วงรอ โดยนำมะม่วง 1 ลูก หั่นเต๋าเล็ก ๆ ส่วนมะม่วงอีก 1 ลูก นำไปปั่นให้ละเอียด เป็นซอสมะม่วง
     4. พอเจลาตินเซตตัวก็เอาออกจากตู้เย็น ใส่มะม่วงลงไป ตามด้วยซอสมะม่วง ตกแต่งด้วยใบสะระแหน่ เป็นอันเสร็จ จะกินเลยหรือแช่เย็น ๆ ก่อนกินก็ได้
 

ดูวิธีทำ พานาคอตต้ามะม่วง เพิ่มเติมคลิก

3. พานาคอตต้ามะม่วง 



สูตรจาก ครัวป้ามารายห์

          พานาคอตต้าราดซอสมะม่วงดูเชยไปหน่อย ต้องมาทำพานาคอตต้ามะม่วงสูตรนี้เลย ลักษณะเด่นคือชั้นขนมและชั้นมะม่วงสลับชั้นสวยงาม สุดท้ายแต่งด้วยมะม่วงสุก
 


ส่วนผสม ชั้นมะม่วง


เจลาตินผงหรือผงวุ้น 1 ช้อนชา
น้ำตาลทราย 1-2 ช้อนชา (ใส่หรือไม่ก็ได้)
เกลือเล็กน้อย
มะม่วงปั่น 400 กรัม
น้ำ 40 กรัม (ถ้าไม่อยากให้ชั้นมะม่วงข้นมาก สามารถเพิ่มน้ำได้ อาจจะเพิ่มเจลาตินลงไปอีกนิดหน่อย รสชาติสามารถเพิ่มหวานได้ตามใจชอบ)
	 


ส่วนผสม ชั้นครีม


เจลาตินหรือผงวุ้น 1 ช้อนชา
นมสด 200 กรัม
วิปปิ้งครีม 250 กรัม
น้ำตาลทราย 70 กรัม
กลิ่นวานิลลา 1 ช้อนชา
เกลือป่นเล็กน้อย
	 


วิธีทำพานาคอตต้ามะม่วง

     1. ทำชั้นมะม่วงโดยผสมเจลาตินกับน้ำพักไว้ 10 นาที พอครบเวลานำเข้าไมโครเวฟประมาณ 1 นาที หลังจากนั้นเติมน้ำตาลและเกลือป่นลงไป คนผสมให้ละลายเข้ากัน ตักเนื้อมะม่วงปั่นบางส่วนใส่ลงไป คนให้เข้ากันแล้วเทกลับไปในถ้วยมะม่วงปั่น คนให้เข้ากัน
     2. วางแก้วให้เอียง 45 องศา เทมะม่วงลงไปครึ่งแก้ว นำไปแช่ตู้เย็นให้เซตตัวประมาณ 2-3 ชั่วโมง
     3. พอชั้นมะม่วงเซตตัวแล้ว มาเริ่มทำชั้นครีม เริ่มต้นเทนมใส่หม้อ ผสมเจลาตินลงไป พักไว้ 10 นาที (ยังไม่ต้องต้ม) ต้มไฟอ่อน ๆ เติมน้ำตาลกับเกลือป่นเล็กน้อย (อย่าให้เดือดนะคะ) พอทุกอย่างละลายเข้ากันหมดก็ดับเตา เติมวิปปิ้งครีมกับกลิ่นวานิลลา คนให้เข้ากัน และพักให้เย็นลง
     4. พอมะม่วงเซตตัวก็เทครีมลงไปให้เต็มแก้ว นำไปแช่ตู้เย็นให้เซตตัวอีก 2-3 ชั่วโมง พอเซตตัวแล้วก่อนเสิร์ฟตกแต่งด้วยมะม่วง
 

ดูวิธีทำ พานาคอตต้ามะม่วง เพิ่มเติมคลิก

4. บิงซูมะม่วงน้ำดอกไม้ 



สูตรจาก คุณสมาชิกหมายเลข 3128333 สมาชิกเว็บไซต์พันทิปดอทคอม

          เมนูน้ำแข็งไสเกาหลีหรือบิงซูก็เป็นอีกหนึ่งเมนูขนมคลายร้อน ยกตัวอย่างบิงซูมะม่วงน้ำดอกไม้ จับนมสดกับนมข้นแช่เย็นจนเป็นเกล็ดน้ำแข็ง แต่งด้วยมะม่วงและโปะไอศกรีม
 


ส่วนผสม บิงซูมะม่วงน้ำดอกไม้


นมสดจืด 450 มิลลิลิตร (หรือ 1 ขวด)
นมข้นหวาน 1/4 ถ้วย
มะม่วงน้ำดอกไม้ 1-2 ลูก (ตามชอบเลย)
นมข้นสำหรับราด
	 


วิธีทำบิงซูมะม่วงน้ำดอกไม้

     1. ผสมนมสดกับนมข้นหวานให้เข้ากัน เทใส่ถุงซิปล็อก นำไปแช่ช่องฟรีซ 3 ชั่วโมง หรือจนแข็ง
     2. พอใกล้ถึงเวลานำส่วนผสมนมออกจากฟรีซ โดยคนให้กลายเป็นเกล็ด แต่ถ้าแข็งเกินไปก็ใช้ของแข็งทุบเอา แล้วก็นำมาใส่ลงในถ้วย ตกแต่งด้วยมะม่วงหั่นชิ้น โปะด้วยไอศกรีม และราดด้วยนมข้น
 

ดูวิธีทำ บิงซูมะม่วงน้ำดอกไม้ เพิ่มเติมคลิก

5. ไอศกรีมมะม่วง



สูตรจาก ครัวป้ามารายห์


          ใครจะไปรู้ว่าเมนูไอศกรีมมะม่วงสูตรนี้ทำง่าย ๆ โดยไม่ต้องพึ่งเครื่องทำไอศกรีม บอกเลยว่าเนื้อเนียนมากและแซมมะม่วงสุกลงไปด้วย กินกับฮันนี่โทสต์หรือข้าวเหนียวมูนรับประกันความฟิน
 


ส่วนผสม ไอศกรีมมะม่วง


เนื้อมะม่วงปั่น 400 กรัม
เจลาติน 1 ช้อนชา
วิปปิ้งครีม 250 กรัม
ไอซิ่ง 50 กรัม
นมข้นหวาน 30 กรัม
สีผสมอาหารสีเหลือง (ใส่หรือไม่ก็ได้)
เนื้อมะม่วงสุก
	 


วิธีทำไอศกรีมมะม่วง

     1. ผสมเจลาตินกับน้ำคนให้เข้ากัน พักไว้ 10 นาที พอครบเวลาก็นำเข้าไมโครเวฟประมาณ 10-20 วินาที แล้วก็นำไปผสมกับเนื้อมะม่วงปั่น อาจจะตักเนื้อมะม่วงปั่นมาผสมในถ้วยเจลาตินก่อน คนให้เข้ากัน แล้วค่อยนำไปเทรวมกันอีกทีจะได้คนเข้ากันง่าย ๆ
หมายเหตุ : สามารถนำมะม่วงหั่นเป็นสี่เหลี่ยมลูกเต๋าแล้วแช่ช่องฟรีซให้แข็งก่อนแล้วมาปั่นก่อนทำไอศกรีมมะม่วง (จะทำให้ไอศกรีมเซตตัวเร็วและเกล็ดน้ำแข็งเล็กด้วย)
     2. ตีวิปปิ้งครีมกับน้ำตาลไอซิ่งจนตั้งยอดอ่อน เติมนมข้นหวานลงไป ตีจนเข้ากัน แล้วเทเนื้อมะม่วงปั่นที่ผสมเจลาตินไว้แล้วลงไปตีผสมด้วย ถ้าอยากได้สีเหลืองสวย ๆ ก็สามารถเติมสีเหลืองเพิ่มได้ ตีจนเข้ากันแล้วใส่เนื้อมะม่วงลงไปตะล่อมจนเข้ากัน เทใส่ภาชนะที่เตรียมไว้ จะใส่เนื้อมะม่วงลงไปอีกก็ได้ จากนั้นแช่ไอศกรีมในช่องแช่แข็งประมาณ 10 ชั่วโมง (คือแช่ช่องฟรีซทิ้งไว้ค้างคืนไปเลย)
หมายเหตุ : ถ้าไม่มีตีเครื่องมือถือ สามารถใช้เครื่องปั่น ปั่นรวมส่วนผสมทั้งหมดเข้าด้วยกันได้
     3. หลังจากที่เซตตัว ตักออกมาหั่นเป็นชิ้นเล็ก ๆ เป็นสี่เหลี่ยมลูกเต๋าก็ได้ ต้องรีบทำหน่อย อย่าให้ไอศกรีมละลาย เดี๋ยวจะกลับไปเป็นเกล็ดเหมือนเดิม นำมาปั่นจนละเอียดขึ้น ถ้ามีเครื่องปั่นกำลังสูงหน่อยจะดีมาก เพราะไอศกรีมจะค่อนข้างหนืด ทำให้มอเตอร์ไหม้ได้ พอปั่นแล้วก็นำไปแช่ช่องฟรีซอีก 5-8 ชั่วโมง หรือจนไอศกรีมเซตตัวแข็งขึ้น ทำแบบนี้อีกสัก 1-2 รอบ หรือจนเกล็ดน้ำแข็งเล็กลงและเนื้อไอศกรีมเนียนขึ้น ตักเสิร์ฟ
 

ดูวิธีทำ ไอศกรีมมะม่วง เพิ่มเติมคลิก

6. ชีสเค้กมะม่วง



สูตรจาก ครัวป้ามารายห์

           ชีสเค้กทุเรียนก็ทำบ่อยแล้ว คราวนี้ลองเปลี่ยนมาทำชีสเค้กมะม่วงบ้างดีกว่า ฐานทำจากขนมปังกรอบ ตัวเค้กทำจากมะม่วงผสมครีมชีส ส่วนท็อปทำจากเนื้อมะม่วงผสมเจลาติน รสชาติอร่อยแค่ไหนมาลองเลยค่ะ
 


ส่วนผสม ฐานชีสเค้ก


บิสกิต แครกเกอร์ หรือขนมปังกรอบ 180 กรัม
เนยจืดละลาย 80 กรัม
	 


ส่วนผสม ชีสเค้กมะม่วง


ครีมชีส 250 กรัม หรือ 1 กล่อง
เนื้อมะม่วงปั่น 150 กรัม
วิปปิ้งครีม 250 กรัม
น้ำตาลไอซิ่ง 80 กรัม
	 


ส่วนผสม หน้ามูสมะม่วง


เจลาติน 1+1/2 ช้อนโต๊ะ
น้ำร้อน (ผสมกับเจลาติน) 2 ช้อนโต๊ะ
เนื้อมะม่วงปั่น 200 กรัม
น้ำเปล่า 50 กรัม (ผสมตอนต้มเนื้อมะม่วง)
น้ำตาลทราย 30 กรัม
น้ำเลมอน 1 ช้อนชา
	 


วิธีทำชีสเค้กมะม่วง

     1. ทำฐานเค้ก โดยบดบิสกิตหรือนำไปปั่น เติมเนยละลายลงไป คนให้เข้ากัน เทใส่พิมพ์ แล้วปรับให้เรียบเพื่อให้เป็นฐานเค้ก แล้วนำไปแช่เย็นสัก 15 นาทีหรือจนเซตตัว
     2. ทำชีสเค้ก โดยตีครีมชีสที่อุณหภูมิห้องกับน้ำตาลไอซิ่งจนเข้ากัน แต่อย่านานมากเดี๋ยวครีมจะแตกตัว เติมเนื้อมะม่วงปั่นลงไปแล้วคนจนเข้ากันอีกครั้ง
     3. ตีวิปครีมจนตั้งยอด นำมาใส่ครีมชีสแล้วตะล่อมจนเข้ากัน เทใส่พิมพ์ที่รองฐานด้วยบิสกิต ปรับให้หน้าเรียบ แช่ในตู้เย็นให้ชีสเค้กเซตตัวประมาณ 2 ชั่วโมง
     4. ทำหน้ามูสมะม่วง โดยผสมเจลาตินกับน้ำร้อนพักไว้ 10 นาที กวนเนื้อมะม่วงปั่น น้ำเปล่า และน้ำตาลทรายจนเดือด ปิดเตา ใส่เจลาตินที่พักไว้ คนจนเข้ากัน ใส่น้ำเลมอน คนจนเข้ากัน คนให้อุ่นสักหน่อย แล้วเทราดหน้าลงบนชีสเค้ก
     5. นำไปแช่ตู้เย็นรอให้หน้าชีสเค้กเซตตัวสัก 1 ชั่วโมง เอาออกมาคลุมด้วยพลาสติกถนอมอาหาร หน้าเค้กจะได้ไม่แห้ง และเอากลับไปแช่ตู้เย็นพักไว้ 1 คืน ก่อนนำออกจากพิมพ์ใช้มีดปลายแหลมแซะขอบพิมพ์ก่อน ค่อย ๆ นำเค้กออกมา หั่นชิ้นจัดเสิร์ฟ
 

ดูวิธีทำ ชีสเค้กมะม่วง เพิ่มเติมคลิก

7. ไอศกรีมมูสมะม่วง



สูตรจาก นิตยสาร gourmet & cuisine


          มาต่อกันที่อีกวิธีทำไอศกรีมมะม่วง สูตรนี้ใส่ครีมสดกับไข่แดง เพิ่มความหอมมันจากเนยจืด ที่ขาดไม่ได้เลยคือมะม่วงสุก เสิร์ฟกับท็อปปิ้งตามชอบ
 


ส่วนผสม ไอศกรีมมูสมะม่วง


เนื้อมะม่วงสุก 335 กรัม (เลือกพันธุ์ได้ตามชอบ)
น้ำตาลทราย 60 กรัม
เนยจืด 100 กรัม
ไข่แดง 80 กรัม
ครีมสด 200 กรัม
	 


วิธีทำไอศกรีมมูสมะม่วง

     1. หั่นเนื้อมะม่วงสุกเป็นชิ้นเล็ก นำไปปั่นให้ละเอียด (ไม่ต้องกรองเนื้อออก)
     2. ใส่มะม่วงปั่น น้ำตาลทราย เนย และไข่แดงลงในหม้อ ใช้ตะกร้อมือคนจนข้นเป็นคัสตาร์ด พักไว้ 2 ชั่วโมง
     3. ตีครีมสดให้ขึ้นฟูด้วยตะกร้อมือ
     4. ผสมครีมและคัสตาร์ด คนให้เข้ากันด้วยพายยางอย่างช้า ๆ เทใส่ถาด แช่เย็นในอุณหภูมิ -18 องศาเซลเซียส นาน 2 ชั่วโมง ถ้าแช่ในช่องแช่แข็งของตู้เย็นปกติต้องแช่นาน 4-6 ชั่วโมง สามารถเก็บในช่องฟรีซได้นาน 1 เดือน
 

ดูวิธีทำ ไอศกรีมมูสมะม่วง เพิ่มเติมคลิก

8. มูสมะม่วงกล้วยหอม



สูตรจาก คุณสมาชิกหมายเลข 904362 สมาชิกเว็บไซต์พันทิปดอทคอม


          สำหรับสาว ๆ ที่อยากกินขนมหวานแต่กลัวอ้วน ขอนำเสนอมูสมะม่วงกล้วยหอม สูตรนี้ใช้ความหวานจากกล้วยหอม ไม่ต้องใส่น้ำตาลทรายเพิ่ม แต่งด้วยมะม่วงสุก
 


ส่วนผสม มูสมะม่วงกล้วยหอม


มะม่วงสุก 1 ลูก
กล้วยหอมสุก 1 ลูก
วิปปิ้งครีม 100 มิลลิลิตร (ถ้าใช้แบบผงให้ผสมน้ำอัตราส่วน วิปปิ้งครีมผง 100 กรัม : น้ำเย็นจัด 100 มิลลิลิตร)
กลิ่นวานิลลา 1 ช้อนโต๊ะ
ผงเจลาติน 1/2 ช้อนโต๊ะ
น้ำเย็น 2 ช้อนโต๊ะ (สำหรับแช่ผงเจลาติน)
	 


ส่วนผสม ท็อปปิ้ง


มะม่วงหั่นเต๋า
มะม่วงบด หรือ มะม่วงผสมกล้วยหอมบด
	 


วิธีทำเจลาติน

       ​​◆ ผสมน้ำเย็นกับผงเจลาตินให้เข้ากัน ทิ้งไว้สักครู่จนเจลาตินดูดน้ำจนอืด นำเข้าไมโครเวฟ 10 วินาที หรือจนเจลาตินละลายเป็นน้ำ
 
วิธีทำมูสมะม่วงกล้วยหอม

     1. ตีวิปปิ้งครีมจนตั้งยอดแข็ง ใส่มะม่วงผสมกล้วยที่บดแล้วลงไป ตีต่อจนเข้ากัน
     2. ใส่เจลาตินที่ละลายเรียบร้อยลงไป ค่อย ๆ ใส่ทีละนิด สลับกับตีส่วนผสม จนเจลาตินหมด
     3. ตักใส่ภาชนะ แช่ตู้เย็นจนเซตตัว ตกแต่งด้วยท็อปปิ้ง
 

ดูวิธีทำ มูสมะม่วงกล้วยหอม เพิ่มเติมคลิก

9. พานาคอตต้ามะม่วง



สูตรจาก คุณ tukata001 สมาชิกเว็บไซต์พันทิปดอทคอม 

          อีกหนึ่งเมนูมะม่วงคลายร้อนสุดฮิต กับพานาคอตต้ามะม่วง สูตรนี้ใส่เนื้อขนมเติมกลิ่นวานิลลา ส่วนซอสมะม่วงไม่ใส่น้ำตาลทรายเพราะใช้ความหวานของเนื้อผลไม้
 


ส่วนผสม พานาคอตต้ามะม่วง


มะม่วงสุก 2 ถ้วย
ผงเจลาติน 2 ซอง (1 ซอง = 1 ช้อนโต๊ะ)
น้ำมะม่วง หรือน้ำเปล่า 1 ถ้วย
นมสด 1 ถ้วย
น้ำตาลทราย 1/3 ถ้วย
กลิ่นวานิลลา 1/2 ช้อนโต๊ะ
เกลือ 1/2 ช้อนชา
ครีม หรือวิปปิ้งครีมเข้มข้น 2 ถ้วย
	 


วิธีทำพานาคอตต้ามะม่วง

     1. นำมะม่วงสุกมาปั่น ในสูตรนี้ไม่ใส่น้ำตาลเป็นส่วนผสมในมะม่วงเลย เพราะฉะนั้นหากใครมีมะม่วงสุกที่หวานอยู่แล้วก็ปั่นได้เลย หากใครคิดว่ามะม่วงสุกมีรสหวานน้อยไป เติมน้ำตาลทรายในขั้นตอนที่จะผสมก่อนไปแช่ตู้เย็น เทมะม่วงที่ปั่นไว้ลงในอ่างผสมรอไว้ก่อน
     2. มาผสมเจลาติน หากมีน้ำมะม่วงก็นำมาใช้ในขั้นตอนนี้ แต่ถ้าไม่มีก็ใช้น้ำเปล่า (แต่รสชาติของมะม่วงจะเจือจางลงเล็กน้อย อาจจะต้องใส่น้ำตาลทรายเพิ่ม) ใส่ผงเจลาติน 1 ช้อนโต๊ะ (1 ซอง) ลงในน้ำมะม่วงแล้วคนผสมให้เข้ากัน นำไปใส่ในไมโครเวฟ 1 นาที หลังจากเข้าในไมโครเวฟ 1 นาทีแล้วเอาออกมา เทลงในมะม่วงปั่นที่พักไว้ในอ่างผสม คนให้เข้ากันดี
     3. นำแก้วที่เราต้องการจะใส่ขนมมาเตรียมไว้ หากต้องการทำขนมที่มีลักษณะเฉียงก็ให้หาถาดที่มีหลุม จัดแก้วให้เอียง 45 องศา และหาผ้ามารองก้นแก้วจะได้ไม่เลื่อน จัดการเทส่วนผสมซอสมะม่วงลงในแก้วให้ถึงขอบ หรือจะหาแก้วสวย ๆ มาแล้วเทส่วนผสมซอสมะม่วงในลักษณะครึ่งแก้วก็ได้
     4. นำเข้าตู้เย็น แช่ไว้อย่างน้อย 3 ชั่วโมง จนกว่าจะเซตตัว แล้วค่อยมาทำในส่วนที่เป็นครีมนมด้านบน
     5. ครีมนมด้านบนจะทำหลังจากที่ตัวซอสมะม่วงเซตตัวเรียบร้อยแล้ว โดยการนำนมสดใส่ในหม้อเล็ก เทผงเจลาติน 1 ช้อนโต๊ะ (1 ซอง) ลงในนม แล้วคนให้เข้ากันดี ไม่ต้องตั้งไฟ ทิ้งไว้ประมาณ 10 นาที พอครบเวลาเราจะใส่น้ำตาลทราย คนให้เข้ากัน เปิดเตาไฟอ่อน ๆ คนให้น้ำตาลละลายดี ไม่ต้องให้เดือด เติมกลิ่นวานิลลาและเกลือลงไปคนให้เข้ากันดี ปิดเตา ยกลง
     6. นำครีมหรือวิปปิ้งครีม เทลงในอ่างผสม จากนั้นเรานำครีมนมที่เพิ่งยกลงมาจากเตา เทผสมลงไปและคนให้เข้ากันจากนั้นจะนำแก้วหรือภาชนะที่ใส่ส่วนผสมแรกที่เป็นมะม่วงออกจากตู้เย็น จะเห็นว่ามะม่วงเซตตัวแล้ว ไม่แข็งเหมือนวุ้น จะยังคงความนิ่มหยุ่น ๆ เด้ง ๆ เทส่วนผสมที่สองที่เป็นครีมลงในถ้วยให้เต็ม จะได้พานาคอตต้า 7 แก้วนำเข้าตู้เย็น ประมาณ 3 ชั่วโมง หรือจนกว่าจะเซตตัว
     7. ระหว่างรอก็มาจัดการกับมะม่วงที่จะตกแต่งด้านบน จะหั่นเป็นสี่เหลี่ยมลูกเต๋าหรือจะหาช้อนกลม ๆ มาทำเป็นครึ่งวงกลมก็ตามชอบ หาใบสะระแหน่มาไว้ตกแต่งด้วย จะได้ดูสวยงามน่ากินยิ่งขึ้น
     8. หลังจากทุกอย่างเซตตัว ตกแต่งด้วยมะม่วงกับใบสะระแหน่
 

ดูวิธีทำ พานาคอตต้ามะม่วง เพิ่มเติมคลิก

10. มะม่วงเบาแช่อิ่ม 





          ใครซื้อมะม่วงเบาตุนไว้เยอแยะ ลองแบ่งมาทำมะม่วงเบาแช่อิ่มกันดีไหม วิธีทำไม่ยุ่งยาก รสชาติเปรี้ยว ๆ หวาน ๆ และที่สำคัญเก็บไว้กินได้นานอีกด้วยค่ะ
 


ส่วนผสม มะม่วงเบาแช่อิ่ม


มะม่วงเบาดิบ
น้ำปูนใส (สำหรับแช่มะม่วง)
เกลือเม็ด
น้ำตาลทรายแดง 500 กรัม
น้ำเปล่า 500 มิลลิลิตร
	 


วิธีทำมะม่วงเบาแช่อิ่ม

     1. ปอกเปลือกมะม่วงเบา ผ่าครึ่งแล้วเอาเม็ดออก (หรือผ่าซีก) นำไปล้างให้สะอาด ใส่อ่างผสมเตรียมไว้
     2. นำมะม่วงไปแช่ลงในน้ำปูนใส 1 คืน เพื่อให้มะม่วงกรอบ จากนั้นนำมาล้างน้ำให้สะอาด
     3. นำมะม่วงที่แช่น้ำปูนใสแล้วไปดองในน้ำเกลือ (นำถุงใส่น้ำวางทับลงไปด้านบนด้วยเพื่อให้มะม่วงไม่ลอบขึ้นมาและโดนน้ำเกลือทั่วทุกชิ้น) แช่ทิ้งไว้ 1 คืน จากนั้นนำไปล้างน้ำสะอาด 2-3 ครั้ง สะเด็ดน้ำเตรียมไว้
     4. ใส่น้ำเปล่าและน้ำตาลทรายลงในหม้อ นำขึ้นตั้งไฟกลาง เคี่ยวไปเรื่อย ๆ จนน้ำตาลละลายและเหนียวข้นเป็นน้ำเชื่อม ปิดไฟ พักทิ้งไว้จนเย็น
     5. นำมะม่วงเบาลงไปแช่ในน้ำเชื่อม ปิดฝาภาชนะให้มิดชิด ทิ้งไว้ 2 คืน จากนั้นนำไปแช่เย็น พร้อมเสิร์ฟ
 

ดูวิธีทำ มะม่วงเบาแช่อิ่ม เพิ่มเติมคลิก

11. บิงซูมะม่วงง่าย ๆ



สูตรจาก คุณฟิลเตอร์สีขาว สมาชิกเว็บไซต์พันทิปดอทคอม

          เอาใจคนอยู่หอหรือคอนโดกับเมนูบิงซูสุดง่าย สูตรนี้ใส่โยเกิร์ตกับนมเปรี้ยวทำเป็นเกล็ดน้ำแข็ง เติมนมข้นหวานหน่อย ท็อปด้วยมะม่วงสุก
 


ส่วนผสม บิงซูมะม่วง


นมเปรี้ยว
โยเกิร์ต 2 ถ้วย
มะม่วงน้ำดอกไม้
เยลลี่
นมข้นหวาน 3 ช้อนโต๊ะ (ใส่ก็ได้ หรือราดน้ำผึ้งตามชอบ)
	 


วิธีทำบิงซูมะม่วง

     1. นำนมเปรี้ยวใส่ถ้วย ตามด้วยโยเกิร์ต นมข้น ผสมทุกสิ่งให้เข้ากัน เทใส่ลงถุงซิปล็อก นำไปแช่ช่องฟรีซในตู้เย็น 1 คืน
     2. หั่นมะม่วงเป็นลูกเต๋า ใครจะใช้สตรอว์เบอร์รี หรือกีวีก็ได้
     3. นำนมแช่แข็งออกมา ใช้ช้อนค่อย ๆ ขูดเป็นเกล็ด ถ้าบ้านใครมีเครื่องปั่นน้ำผลไม้ก็นำไปปั่นได้ ตักใส่ภาชนะ แต่งด้วยเยลลี่กับมะม่วง สุดท้ายราดนมข้น
 

ดูวิธีทำ บิงซูมะม่วง เพิ่มเติมคลิก

12. น้ำมะม่วงเลมอนเนด (mango lemonade)



สูตรจาก นิตยสารแม่บ้าน

          เติมความสดชื่นกับน้ำมะม่วงเลมอนเนด ทีเด็ดคือใส่น้ำมะนาวตัดเลี่ยน ถ้าใครไม่ชอบรสหวานก็ไม่ต้องเติมน้ำตาลนะคะ แต่งด้วยใบสะระแหน่
 


ส่วนผสม น้ำมะม่วงเลมอนเนด


มะม่วงสุกปอกเปลือกหั่นชิ้น 200 กรัม
น้ำตาลทราย 1/4 ถ้วยตวง
น้ำมะนาว 1/4 ถ้วยตวง
น้ำเปล่า 1/2 ถ้วยตวง
น้ำแข็ง
ใบสะระแหน่ สำหรับแต่ง
	 


วิธีทำน้ำมะม่วงเลมอนเนด

     1. ใส่น้ำเปล่าและน้ำตาลทรายลงในชาม นำเข้าไมโครเวฟจนน้ำตาลละลาย พักไว้ให้เย็น
     2. ใส่มะม่วง น้ำเชื่อม และน้ำมะนาวลงในเครื่องปั่นน้ำผลไม้ ปั่นให้ละเอียด รินใส่แก้วที่มีน้ำแข็ง ตกแต่งด้วยใบสะระแหน่ จัดเสิร์ฟ
 

ดูวิธีทำ น้ำมะม่วงเลมอนเนด เพิ่มเติมคลิก

13. ลาสซี่มะม่วง (mango lassi) 



สูตรจาก คุณ rins cookbook 

          เกิดมาก็อยากให้ลองเมนูลาสซี่มะม่วงสักครั้ง สูตรนี้อร่อยตรงที่จับโยเกิร์ตไปปั่นกับมะม่วงสุก เติมนมสดเพิ่มความกลมกล่อม
 


ส่วนผสม ลาสซี่มะม่วง


โยเกิร์ตรสธรรมชาติ 5 ออนซ์
เนื้อมะม่วงสุก 4 ออนซ์
ซอสมะม่วงเข้มข้น (ในสูตรนี้ใช้ kesar mango pulp แบบกระป๋องจากประเทศอินเดีย)
นมสด 1/4 ถ้วย (หรือฮาฟแอนด์ฮาฟครีม)
น้ำแข็ง 1 ถ้วย
น้ำเชื่อม 1 ออนซ์ (หรือน้ำตาลทราย 2-3 ช้อนโต๊ะ)

หมายเหตุ : ซอสมะม่วงเข้มข้นชนิดกระป๋อง หรือ kesar mango pulp สามารถหาซื้อได้ตามร้านขายวัตถุดิบอินเดีย หรือถ้าซื้อไม่ได้จริง ๆ ให้ใช้เนื้อมะม่วงสุกจัด ๆ มาใช้แทนได้
 

วิธีทำลาสซี่มะม่วง

     1. ใส่ส่วนผสมทั้งหมดลงในเครื่องปั่น ปิดฝาแล้วปั่นจนส่วนผสมทั้งหมดเนียนเป็นเนื้อเดียวกัน (เวลาในการปั่นขึ้นอยู่กับเครื่องปั่นแต่ละเครื่อง)
     2. ตกแต่งแก้ว โดยเทซอสมะม่วงลงในไปในแก้วก่อนแล้วเอียงแก้วไปมาให้สวยงามตามชอบ จากนั้นเทลาสซี่ที่ปั่นไว้ลงไป ราดทับด้วยซอสมะม่วงอีกครั้ง แต่งด้วยใบสะระแหน่ พร้อมเสิร์ฟ (หรือจะโรยถั่วพิสตาชิโอลงไปก็ได้ตามชอบ)
 

ดูวิธีทำ ลาสซี่มะม่วง เพิ่มเติมคลิก

14. น้ำหมักผลไม้มะม่วงสุก 



สูตรจาก นิตยสารแม่บ้าน

           สายสุขภาพต้องโดนกับเมนูน้ำหมักผลไม้มะม่วงสุก จับน้ำแร่หมักกับมะม่วงและเบอร์รี
 


ส่วนผสม น้ำหมักผลไม้มะม่วงสุก


มะม่วงสุก หั่นเป็นเต๋าเล็ก ๆ แช่แข็ง 1 ถ้วยตวง
มิกซ์เบอร์รีแช่แข็ง 1/2 ถ้วยตวง
เลมอนสไลซ์ 1 ผล
น้ำแร่ 2 ถ้วยตวง
	 


วิธีทำน้ำหมักผลไม้มะม่วงสุก

     ​​◆ นำมะม่วงสุก มิกซ์เบอร์รี และเลมอนใส่ในกระบอกแก้วหรือขวดโหล ใช้ช้อนกดผลไม้ให้พอมี น้ำซึมออกมา ใส่น้ำแร่ลงไปจนเต็มปิดฝาให้แน่น นำเข้าตู้เย็นทิ้งไว้ 1 คืน ใช้ดื่มในช่วงเช้าหรือระหว่างวัน
 

ดูวิธีทำ น้ำหมักผลไม้มะม่วงสุก เพิ่มเติมคลิก

15. สมูทตี้มะม่วงกับอะโวคาโด



สูตรจาก นิตยสารแม่บ้าน

          จากที่เคยทำสมูทตี้มะม่วงเพียว ๆ ลองเติมอะโวคาโดหวานมันลงไปหน่อยดีไหม เพิ่มโยเกิร์ตกับนมสดลงไปด้วย แต่งด้วยอัลมอนด์สไลซ์
 



ส่วนผสม สมูทตี้มะม่วงกับอะโวคาโด


อะโวคาโด 1/2 ถ้วยตวง
เนื้อมะม่วงสุกแช่แข็ง 1 ถ้วยตวง
นมสด 1 ถ้วยตวง
โยเกิร์ตรสธรรมชาติ 1/2 ถ้วยตวง
น้ำผึ้ง 2 ช้อนโต๊ะ
อัลมอนด์สไลซ์ (สำหรับตกแต่ง)
	 


วิธีทำสมูทตี้มะม่วงกับอะโวคาโด

     ​​◆ นำส่วนผสมทุกอย่าง (ยกเว้นอัลมอนด์) ปั่นจนละเอียด รินใส่แก้ว ตกแต่งด้วยอัลมอนด์สไลซ์ พร้อมดื่ม
 

ดูวิธีทำ สมูทตี้มะม่วงกับอะโวคาโด เพิ่มเติมคลิก

          ว้าว ! เมนูมะม่วงคลายร้อนช่วยให้สดชื่นได้ตั้งหลายเมนู ที่สำคัญไม่ต้องทิ้งมะม่วงสุกให้เสียดายของด้วย เอาล่ะ… ขอทำไอศกรีมมะม่วงของโปรดก่อนนะคะ
 

สนใจให้ kapook.com แนะนำการทำอาหารด้วยเครื่องปรุง ของใช้ในครัว หรืออื่น ๆ รับทำการตลาดด้วย social network, content marketing คลิกเลย
 





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













15 เมนูมะม่วงคลายร้อน สูตรอร่อยหลากสไตล์หวานฉ่ำรับซัมเมอร์




อัปเดตล่าสุด 8 กรกฎาคม 2564 เวลา 16:55:42
 17,958 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































