




แจกสูตร บราวนี่ทำขาย ไอเดีย ทำ บราวนี่ขาย กำไรดี และ ทำไม่ยาก

















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ












kapook cooking > 
            เบเกอรี่












13 สูตรบราวนี่ทำขาย เมนูสร้างอาชีพหลากสไตล์เอาใจสายของหวาน





407,468อ่าน














0












            แจกฟรีกันไปเลย พบกับเมนูบราวนี่ทำขาย สูตรขนมที่ทำไม่ยาก ทำกินหรือทำแจกก็ได้ ยิ่งถ้าทำขายก็กำไรดี ต่อยอดปรับสูตรและหน้าตากันได้ ถ้าพร้อมแล้วลุยเปิดร้านกัน  




            ใครชอบทำเมนูบราวนี่ สูตรขนมทั้งกินเองหรือแจกเพื่อนบ้าน ลองมาทำขายสร้างรายได้กันอีกทางดีไหม หรือจะทำเป็นอาชีพหลักเลยก็ได้เช่นกันค่ะ กระปุกดอทคอมขอนำเสนอวิธีทำบราวนี่ขาย เช่น บราวนี่โกโก้ บราวนี่ชาเขียว บราวนี่ชีสเค้ก เป็นต้น เอาล่ะ… ถ้าพร้อมเมื่อไรก็ทำขายกันเลยค่ะ
บราวนี่มีกี่ชนิด ?

            เนื่องจากบราวนี่เป็นขนมที่ค่อนข้างมีความหลากหลายและยังสามารถนำไปดัดแปลงใหม่ได้ไม่ซ้ำกัน ซึ่งสามารถแบ่งได้ ดังนี้
แบ่งตามเนื้อสัมผัส
1. fudgy brownies

          มีลักษณะเนื้อฉ่ำแน่น รสชาติเข้มข้น มีสัดส่วนของช็อกโกแลตสูงและสัดส่วนของแป้งจะน้อยกว่าแบบอื่น หน้ามีความกรอบ หรืออาจเรียกได้ว่า บราวนี่หน้ากรอบ หัวใจสำคัญของการทำบราวนี่สูตรนี้คือ ละลายเนยกับช็อกโกแลต ผสมน้ำตาลลงไปขณะที่ยังร้อน ตะล่อมไปเรื่อย ๆ จนอุ่นพอประมาณ ใส่ไข่ตีผสมแบบแรง ๆ จนน้ำตาลละลายหมด วิธีนี้จะได้หน้าฟิล์มบาง ๆ และได้เนื้อหนุบหนับ
 
2. cakey brownies 

          หน้าตาคล้ายเค้กช็อกโกแลต มีลักษณะฟูนุ่มเนื้อเบา แต่มีความเข้มข้นกว่าเค้กช็อกโกแลต สัดส่วนของช็อกโกแลตจะต้องไม่มากเกินไป สัดส่วนของแป้งก็ต้องน้อยเพราะถ้ามากเกินไปอบออกมาจะเหมือนคุกกี้ หัวใจสำคัญของการทำบราวนี่สูตรนี้คือ ตีไข่กับน้ำตาลจนน้ำตาลละลายหมดหรือขึ้นฟู ก่อนไปผสมกับช็อกโกแลตกับเนยละลาย ตามด้วยแป้ง ยิ่งตีนานเท่าไรหน้าขนมจะหนาขึ้นและเนื้อขนมจะค่อนไปทางเค้กมากขึ้น เพราะมีฟองอากาศอยู่ในส่วนผสมจำนวนมาก
 
3. chewy brownies 

          บราวนี่ลูกผสมระหว่างแบบเค้กกับแบบฟัดจ์ คือมีส่วนของเนื้อเค้ก แต่เนื้อไม่เบามากจนเหมือนเค้ก มีความชุ่มฉ่ำ เคี้ยวหนึบ ๆ แต่ไม่เหนียวข้นมากแบบฟัดจ์ มีการลดสัดส่วนของช็อกโกแลตและใส่ผงโกโก้เพิ่มเข้ามา หรือใช้แทนทั้งหมดเพื่อให้เนื้อสัมผัสมีความหนึบ ส่วนของเนยและน้ำตาลใช้วิธีการละลายเหมือนฟัดจี้บราวนี่ สำหรับสัดส่วนของแป้งจะมากกว่าแบบอื่น ๆ เพราะเนื้อลักษณะนี้ต้องการกลูเตนมาช่วยเรื่องโครงสร้างในขณะอบค่ะ



แบ่งตามส่วนผสม

บราวนี่ มีสีน้ำตาลเข้ม ส่วนผสมหลักเป็นรสช็อกโกแลต แป้ง เนย น้ำตาล ไข่ไก่ และกลิ่นวานิลลา อาจมีผงโกโก้หรือใช้ผงโกโก้แทนในบราวนี่บางชนิด 
	 

กรีนนี่หรือบราวนี่ชาเขียว มีส่วนผสมของผงชาเขียว ไวท์ช็อกโกแลต เนย ไข่ไก่ แป้ง และน้ำตาล เนื้อบราวนี่จะเป็นสีเขียว
	 


บลอนดี้ (blondie) หรือบราวนี่ไวท์ช็อกโกแลต มีส่วนผสมของไวท์ช็อกโกแลต และเพิ่มส่วนผสมของน้ำตาลทรายแดง ไม่มีส่วนผสมของช็อกโกแลตหรือโกโก้ เนื้อขนมมีลักษณะสีเหลืองทอง 
	 


บราวนี่ชีสเค้ก คือ บราวนี่ลูกผสมระหว่างบราวนี่กับชีสเค้ก รสชาติจะมีความเข้มข้นของช็อกโกแลตตัดเลี่ยนด้วยความเปรี้ยวจากครีมชีส 



บราวนี่ใช้แป้งอะไร ?

            บราวนี่สามารถใช้แป้งบราวนี่สำเร็จรูปก็ได้ หรืออาจใช้แป้งเค้กซึ่งเป็นแป้งสาลีที่มีปริมาณโปรตีนต่ำหรือน้อยที่สุด เนื้อขนมที่ได้จะมีลักษณะนุ่ม โปร่ง เบา หรือแป้งสาลีอเนกประสงค์ที่มีปริมาณโปรตีนปานกลาง เนื้อขนมจะมีความแน่นนุ่มปานกลาง 
            ใครที่พร้อมจะลงมือทำกันแล้ว ตามมาดูสูตรบราวนี่หลากสไตล์ที่เรานำมาฝากด้านล่างกันได้เลย
1. บราวนี่โกโก้



สูตรจาก คุณ little pastry chef

          บราวนี่ทำขายสูตรแรกเป็นเมนูบราวนี่โกโก้สุดฮิต ใส่ช็อกโกแลตเพิ่มความหวานเข้มข้น ใส่เนยแท้หอมมัน ด้านบนสามารถแต่งด้วยอัลมอนด์สไลซ์หรือช็อกโกแลตชิพตามชอบ
 


ส่วนผสม บราวนี่โกโก้

(ถาดสี่เหลี่ยมขนาด 26.5x16 ซม. ประมาณ 24 ชิ้น ต่อขนาด 4.5x4 ซม.)
 

เนยจืด 140 กรัม  
ช็อกโกแลต 53-60% 165 กรัม  
ไข่ไก่ (ไข่หนัก 60 กรัมต่อฟอง) 2 ฟอง  
น้ำตาลทราย 180 กรัม  
แป้งสาลีอเนกประสงค์ 75 กรัม
ผงโกโก้ 15 กรัม
เกลือนิดหน่อย
	 


วิธีทำบราวนี่โกโก้

     1. เปิดเตาอบที่อุณหภูมิ 170 องศาเซลเซียส ใช้ถาดอบขนาด 26.5 x16 ซม. และรองกระดาษไข
     2. ต้มน้ำร้อนใส่หม้อ
     3. นำเนยและช็อกโกแลตใส่ในอ่างผสม นำอ่างผสมไปวางบนหม้อน้ำร้อน รอให้เนยและช็อกโกแลตละลาย พักไว้
     4. นำไข่ไก่และน้ำตาลมาใส่ในอ่างผสม และตีให้เข้ากัน ใส่ส่วนผสมเนยและช็อกโกแลตที่ละลายแล้วลงไป คนผสมให้เข้ากัน ผสมอย่าให้นานเกิน 30 วินาที เพราะจะทำให้บราวนี่ไม่ขึ้นหน้าฟิล์ม
     5. นำแป้ง ผงโกโก้ และเกลือ มาร่อน แล้วนำไปใส่ในอ่างผสมของไข่ คนผสมให้เข้ากัน เทใส่ในถาดที่เตรียมไว้ นำเข้าเตาอบที่อุณหภูมิ 170 องศาเซลเซียส อบประมาณ 20-25 นาที เมื่ออบสุกแล้วรอให้เย็นตัว แล้วนำเข้าช่องแช่แข็ง ประมาณ 1 ชั่วโมงก็จะสามารถนำมาตัดเสิร์ฟได้
 

ดูวิธีทำ บราวนี่โกโก้ เพิ่มเติมคลิก

2. บราวนี่สตรอว์เบอร์รีชีสเค้ก สูตรขนมอบหวานอมเปรี้ยวไม่น่าเบื่อ



สูตรจาก คุณ phorn_kitchen

          เอาใจลูกค้าที่ไม่ชอบรสหวานเข้มของบราวนี่โกโก้ด้วยการเพิ่มทางเลือกนั่นคือ บราวนี่สตรอว์เบอร์รีชีสเค้ก มีส่วนผสมของชั้นชีสเค้กสตรอว์เบอร์รีรสเปรี้ยวตัดกับบราวนี่โกโก้ได้อย่างลงตัว
 


ส่วนผสม ชีสเค้ก


ครีมชีส 250 กรัม
น้ำตาลทราย 50 กรัม
ไข่ไก่ 1 ฟอง
แยมสตรอว์เบอร์รี 100 กรัม
	 


ส่วนผสม บราวนี่


เนยเค็ม 90 กรัม
ดาร์กช็อกโกแลต 72% 90 กรัม
ผงโกโก้ 30 กรัม
แป้งเค้ก 100 กรัม
น้ำตาลทราย 160 กรัม
ไข่ไก่ 2 ฟอง
กลิ่นวานิลลา 1 ช้อนชา
	 


วิธีทำบราวนี่

     1. เริ่มตุ๋นช็อกโกแลตโดยใส่เนย ดาร์กช็อกโกแลต และผงโกโก้ ลงในอ่างผสม นำไปตุ๋นให้ละลายบนหม้อน้ำร้อน คนส่วนผสมให้ละลายเป็นเนื้อเดียวกัน สังเกตให้เนยกับช็อกโกแลตขึ้นเงา เมื่อได้เนื้อขึ้นเงาแบบนี้แล้วให้พักไว้ก่อน เตรียมเปิดเตาอบที่อุณหภูมิ 150 องศาเซลเซียส ใช้ไฟบน-ล่าง
     2. ทำชีสเค้ก โดยตีครีมชีสกับน้ำตาลทรายให้น้ำตาลทรายละลาย ใส่ไข่ไก่ ตีให้เข้ากัน แล้วพักไว้ก่อน
     3. ทำบราวนี่ โดยตีไข่กับน้ำตาลและวานิลลา ตีให้น้ำตาลพอละลาย และไข่เปลี่ยนเป็นสีอ่อนลง (ใช้ตะกร้อมือ) ใส่ช็อกโกแลตที่ละลายไว้ลงไปรวมกัน คนส่วนผสมให้พอเข้ากัน จากนั้นร่อนแป้งลงไป คนให้ส่วนผสมเข้ากัน จะได้เนื้อสีเข้มและข้นเหนียวแบบนี้ค่ะ แล้วเทใส่พิมพ์ขนาด 8x8 นิ้ว เกลี่ยให้ทั่วพิมพ์ จากนั้นเทครีมชีสเกลี่ยให้ทั่วพิมพ์ แต่งหน้าด้วยแยมสตรอว์เบอร์รี ใช้ตะเกียบหรือไม้ลูกชิ้นวาดแต่งหน้าตามใจชอบ
     4. นำเข้าเตาอบใช้ไฟบน-ล่าง ประมาณ 25-30 นาที เมื่อสุกแล้วนำออกมาพักไว้ให้เย็นสนิทแล้วจึงนำออกจากพิมพ์ หั่นชิ้นตามต้องการ
 

ดูวิธีทำ บราวนี่สตรอว์เบอร์รีชีสเค้ก เพิ่มเติมคลิก

3. บราวนี่ชาเขียวหน้าฟิล์ม



สูตรจาก คุณ little pastry chef 

          รู้ยังผงชาเขียวก็เอามาทำบราวนี่ได้เหมือนกัน พบกับเมนูบราวนี่ชาเขียว สูตรหน้าฟิล์ม ใส่ไวท์ช็อกโกแลตกับเนยสด ที่ขาดไม่ได้เลยคือผงชาเขียว รสชาติก็จะหอมชาหนักมากเลยค่ะ
 


ส่วนผสม บราวนี่ชาเขียวหน้าฟิล์ม


ไวท์ช็อกโกแลต 130 กรัม
เนย 100 กรัม
ไข่ไก่ 2 ฟอง
น้ำตาลไอซิ่ง 130 กรัม
แป้งอเนกประสงค์ 100 กรัม
ผงชาเขียว 20 กรัม
อัลมอนด์สไลซ์ สำหรับแต่งหน้า
	 


วิธีทำบราวนี่ชาเขียวหน้าฟิล์ม

     1. เปิดเตาอบที่อุณหภูมิ 150 องศาเซลเซียส ใช้ถาดอบขนาด 16x26.5 ซม. รองด้วยกระดาษไข เตรียมไว้
     2. นำชามผสมวางไว้บนหม้อที่มีน้ำร้อน 3/4 ของหม้อ ใส่เนยกับไวท์ช็อกโกแลตลงไป คนผสมให้ละลายเข้ากัน เตรียมไว้
     3. ตอกไข่ไก่ลงอ่างผสม ร่อนน้ำตาลไอซิ่งลงไป ตีให้เข้ากัน
     4. เทส่วนผสมเนยและไวท์ช็อกโกแลตที่ละลายแล้วใส่ลงไป คนผสมให้เข้ากัน ร่อนแป้งกับผงชาเขียวลงไป คนผสมให้เข้ากัน
     5. เทส่วนผสมของบราวนี่ชาเขียวใส่ถาดที่เตรียมไว้ เกลี่ยให้เรียบเสมอกัน โรยด้วยอัลมอนด์สไลซ์ เอาไปอบที่อุณหภูมิ 150 องศาเซลเซียส ประมาณ 20-25 นาที หรือจนสุก
 

ดูวิธีทำ บราวนี่ชาเขียวหน้าฟิล์ม เพิ่มเติมคลิก

4. บราวนี่เนยถั่ว



สูตรจาก คุณ little pastry chef 

          ถ้าลูกค้าลองแล้วจะติดใจกับบราวนี่เนยถั่ว ใส่ดาร์กช็อกโกแลตกับเนยสด ทีเด็ดคือใส่เนยถั่วเคี้ยวกรุบกรอบและหอมหวาน
 


ส่วนผสม บราวนี่เนยถั่ว พีนัทบัตเตอร์บราวนี่

(ใช้ถาดขนาด 16x26.5 ซม. จะได้ขนม 24 ชิ้น)
 

เนย 125 กรัม
ดาร์กช็อกโกแลต (70%) 150 กรัม
ไข่ (หนัก 60 กรัมต่อฟอง รวมเปลือก) 3 ฟอง
น้ำตาลทราย 180 กรัม
แป้งอเนกประสงค์ 65 กรัม
ผงโกโก้ 40 กรัม
พีนัทบัตเตอร์แบบหยาบหรือแบบละเอียด 100 กรัม
	 


วิธีทำบราวนี่เนยถั่ว พีนัทบัตเตอร์บราวนี่

     1. นำช็อกโกแลตและเนยใส่ในชามอ่าง แล้วตั้งบนหม้อที่มีน้ำร้อน เพื่อละลายช็อกโกแลตและเนย
     2. ตีไข่กับน้ำตาลทรายให้ไข่ขึ้นนวล เทส่วนผสมเนยและช็อกโกแลตที่ละลายแล้วลงไป คนผสมให้เข้ากัน ใส่แป้งและผงโกโก้ที่ร่อนแล้วลงไป คนผสมให้เข้ากัน เทลงในพิมพ์ขนาด 26.5x16 ซม. ที่รองกระดาษอบไว้แล้ว
     3. นำพีนัทบัตเตอร์ไปเข้าไมโครเวฟ 20 วินาที แล้วไปหยอดลงในแป้งบราวนี่ ใช้ไม้จิ้มฟันวาดลาย แล้วไปหยอดลงในแป้งบราวนี่ ใช้ไม้จิ้มฟันวาดลาย นำเข้าเตาอบที่อุณหภูมิ 175 องศาเซลเซียส ประมาณ 20 นาที หรือจนสุก ก่อนตัดบราวนี่ นำบราวนี่ที่เย็นแล้วเข้าช่องแช่เย็นประมาณ 1 ชั่วโมง จะทำให้ตัดบราวนี่ได้ง่ายขึ้น
 

ดูวิธีทำ บราวนี่เนยถั่ว เพิ่มเติมคลิก

5. บราวนี่อะโวคาโด



สูตรจาก คุณ little pastry chef

          เอาใจลูกค้ารักสุขภาพกับบราวนี่อะโวคาโด สูตรหวานน้อย ใส่ช็อกโกแลตชิพในเนื้อขนมกับอะโวคาโด เพิ่มความเข้มข้นด้วยผงโกโก้ แต่งด้วยนูเทลล่าตามชอบ
 


ส่วนผสม บราวนี่อะโวคาโด (ทำได้ประมาณ 12 ถ้วยเล็ก)


ไข่ไก่ (น้ำหนักรวมเปลือกไข่ 60 กรัม) 1 ฟอง
อะโวคาโดลูกเล็กสุกงอม (น้ำหนักอะโวคาโดไม่รวมเปลือกและเมล็ด 100 กรัม) 1 ลูก
กลิ่นวานิลลา 1/2 ช้อนชา
น้ำตาลทรายแดง 1/4 ถ้วย
น้ำมันมะพร้าวละลาย (ละลายในไมโครเวฟประมาณ 30-40 วินาที) 1+1/2 ช้อนโต๊ะ
แป้งอเนกประสงค์ หรือแป้งอัลมอนด์ (ground almond) 1/4 ถ้วย
ผงโกโก้ 1/4 ถ้วย
โซเดียมไบคาร์บอเนต 1/2 ช้อนชา
เกลือนิดหน่อย
ดาร์กช็อกโกแลตชิพ 1/4 ถ้วย
ดาร์กช็อกโกแลตชิพ และนูเทลล่า (สำหรับแต่งหน้าบราวนี่)
	 


วิธีทำบราวนี่อะโวคาโด

     1. ปั่นอะโวคาโดกับไข่ไก่ให้ละเอียด ใส่กลิ่นวานิลลากับน้ำตาลทรายแดง คนให้เข้ากัน ใส่น้ำมันมะพร้าวที่ละลายแล้วผสมให้เข้ากัน ใส่แป้งอเนกประสงค์ เกลือ ผงโซเดียมไบคาร์บอเนต และผงโกโก้ คนให้เข้ากัน ใส่ช็อกโกแลตชิพลงไป ผสมให้เข้ากัน แล้วนำไปใส่ถุงบีบ
     2. เตรียมถาดและถ้วยกระดาษขนาดเล็ก 12 ถ้วย นำแป้งบราวนี่บีบใส่ถ้วย และโรยด้วยช็อกโกแลตชิพสำหรับแต่งหน้า จะใส่นูเทลล่าก็ได้ถ้าชอบ
     3. เปิดเตาอบที่อุณหภูมิ 175 องศาเซลเซียส นำบราวนี่อะโวคาโดเข้าอบประมาณ 12 นาที หรือจนสุก
 

ดูวิธีทำ บราวนี่อะโวคาโด เพิ่มเติมคลิก

6. บราวนี่เรดเวลเวท



สูตรจาก ครัวป้ามารายห์ 

          สีสวยมาแต่ไกลกับบราวนี่เรดเวลเวท เนื้อบราวนี่สีแดงสลับชั้นกับครีมชีสแต่งด้วยสีแดง รับรองหน้าตาเก๋ใครเห็นก็อยากลองจริง ๆ นะคะ
 


ส่วนผสม บราวนี่เรดเวลเวท

(ใช้พิมพ์เค้กสี่เหลี่ยม 3 ปอนด์ ขนาด 7x7 นิ้ว)
 

เนยสด 125 กรัม
น้ำตาลทราย 160 กรัม
ไข่ไก่ 2 ฟอง
สีผสมอาหารสีแดง
กลิ่นวานิลลา 1 ช้อนชา
น้ำส้มสายชู 1 ช้อนชา
แป้งสาลีอเนกประสงค์ 125 กรัม
ผงโกโก้ 15 กรัม
เกลือป่น 1/4 ช้อนชา
	 


ส่วนผสม ชีสเค้ก


ครีมชีส 250 กรัม
น้ำตาลทราย 50 กรัม
ไข่ขาว  40 กรัม
กลิ่นวานิลลา 1 ช้อนชา
	 


วิธีทำบราวนี่เรดเวลเวท

     1. ตีเนยกับน้ำตาลทราย (ในสูตรเอาไปปั่น) จนเป็นครีม และมีสีอ่อนลง จากนั้นใส่ไข่ลงไปทีละฟอง แล้วตีจนเข้ากัน
     2. ใส่สีผสมอาหารสีแดง กลิ่นวานิลลา และน้ำส้มสายชู ลงไปตีจนเข้ากัน
     3. ผสมแป้ง ผงโกโก้ และเกลือป่น จากนั้นร่อนลงไปในชามผสม แล้วตีจนเข้ากัน
     4. แบ่งออกมาสำหรับทำลายบนหน้าบราวนี่เล็กน้อย ส่วนแป้งเรดเวลเวทที่เหลือใส่ลงไปในพิมพ์ แล้วนำไปอบที่อุณหภูมิ 170 องศาเซลเซียส ใช้ไฟบน-ล่าง เป็นเวลา 30 นาที
     5. ทำส่วนผสมชีสเค้กโดยตีครีมชีสกับน้ำตาลทรายจนเป็นครีม จากนั้นใส่ไข่ขาวกับกลิ่นวานิลลา แล้วตีจนเป็นครีม
     6. พออบบราวนี่ครบ 30 นาทีแล้ว เทครีมชีสที่ตีลงไป เกลี่ยให้ทั่ว ตกแต่งด้วยแป้งบราวนี่ที่แบ่งไว้ ตกแต่งตามใจชอบ จากนั้นนำไปอบต่อด้วยอุณหภูมิ 170 องศาเซลเซียส ใช้ไฟบน-ล่าง เป็นเวลาอีก 20 นาที พักให้เย็นสนิทแล้วนำไปแช่ตู้เย็น 1-2 ชั่วโมง พอบราวนี่เซตตัวแล้วนำมาตัดขนาดตามใจชอบ
 

ดูวิธีทำ บราวนี่เรดเวลเวท เพิ่มเติมคลิก

7. บราวนี่ชาเขียว



สูตรจาก ครัวป้ามารายห์

          มาต่อกันที่อีกสูตรบราวนี่ทำขายสุดเก๋นั่นคือ บราวนี่ชาเขียว เนื้อขนมใส่ผงชาเขียวสีธรรมชาติ ความพิเศษคือแต่งด้วยคุกกี้หรือบิสกิต
 


ส่วนผสม บราวนี่ชาเขียว

(ป้าใช้พิมพ์สี่เหลี่ยมขนาด 7x11 นิ้ว)
 

ไข่ไก่ (เบอร์ 2) 2 ฟอง
น้ำตาลทราย 150 กรัม
ไวท์ช็อกโกแลต 225 กรัม
เนยเค็ม 100 กรัม (พักให้อุ่นก่อนแล้วค่อยเอาไปตีรวมกับไข่)
แป้งสาลีอเนกประสงค์ 200 กรัม
ผงฟู 1/4 ช้อนชา
ผงชาเขียว 15 กรัม
คุกกี้ 10 ชิ้น
	 


วิธีทำบราวนี่ชาเขียว

     1. นำไวท์ช็อกโกแลตกับเนยสดเข้าไมโครเวฟประมาณ 2-3 นาที จากนั้นคนให้ละลายเข้ากัน แล้วพักให้เย็นสนิท
     2. ตีไข่ไก่กับน้ำตาลทราย (ในสูตรนำไปปั่นจะได้ละลายง่าย) จนน้ำตาลทรายละลายหรือสีไข่อ่อนลง จากนั้นเทไวท์ช็อกโกแลตผสมเนย (ที่พักไว้จนเย็นแล้ว) ลงไปในชามผสม จากนั้นตีจนเข้ากัน
     3. ผสมแป้งสาลีอเนกประสงค์ ผงฟู และผงชาเขียว คนให้เข้ากัน
     4. ร่อนแป้งลงไปในชามผสม ตีหรือตะล่อมจนเข้ากัน สามารถเพิ่มสีเขียวได้เล็กน้อย ถ้าไม่ชอบไม่ต้องใส่ก็ได้ เทลงไปในพิมพ์ที่เตรียมไว้ เกลี่ยให้เสมอกัน จากนั้นวางคุกกี้หรือบิสกิตลงไป วางเรียงให้สวยงาม
     5. นำไปอบใช้ไฟบน-ล่าง ที่อุณหภูมิ 150 องศาเซลเซียส ประมาณ 20-25 นาที พออบเสร็จแล้วพักให้เย็นสนิทก่อนนำออกจากพิมพ์ พอบราวนี่เซตตัวแล้วตัดขนาดตามใจชอบ
 

ดูวิธีทำ บราวนี่ชาเขียว เพิ่มเติมคลิก

8. บราวนี่หน้าฟิล์ม



สูตรจาก คุณ phorn_kitchen

          ใครที่กำลังตามหาสูตรบราวนี่หน้าฟิล์มลองทำขายกันเลยค่ะ สูตรนี้รสเข้มข้นและลดความหวานลงได้ หั่นเป็นชิ้นพอคำแต่งหน้าหลากหลาย


ส่วนผสม บราวนี่หน้าฟิล์ม


ดาร์กช็อกโกแลต 70% 100 กรัม
ผงโกโก้ 30 กรัม
เนยสดรสจืด 85 กรัม
น้ำตาลทราย 200 กรัม (ถ้าไม่ชอบหวาน ลดน้ำตาลได้)
ไข่ไก่ (เบอร์ 1) 2 ฟอง
แป้งอเนกประสงค์ 100 กรัม
เกลือ 1/4 ช้อนชา
กลิ่นวานิลลา 2 ช้อนชา
ผงฟู 1/4 ช้อนชา
ของแต่งหน้าตามชอบ
	 


อุปกรณ์


พิมพ์สี่เหลี่ยมขนาด 8x8 นิ้ว
	 


วิธีทำบราวนี่หน้าฟิล์ม

     1. ละลายเนย ดาร์กช็อกโกแลต และผงโกโก้ ใส่ลงในอ่างผสม นำไปตุ๋นให้ละลายบนหม้อน้ำร้อน (ไม่ต้องเดือด) วางอ่างบนหม้อ
     2. ตีไข่กับน้ำตาลพอละลาย ไข่เปลี่ยนสีอ่อนลง (ใช้ตะกร้อมือ) ใส่ช็อกโกแลตที่ละลายไว้ลงไปรวมกัน คนส่วนผสมให้พอเข้ากัน จากนั้นใส่แป้ง เกลือ กลิ่นวานิลลา และผงฟู คนให้ส่วนผสมเข้ากัน เทใส่พิมพ์สี่เหลี่ยมขนาด 8x8 นิ้ว เกลี่ยให้ทั่วพิมพ์ แต่งหน้าตามชอบ วางบนขนมได้เลยค่ะ เตรียมเข้าเตาอบ ใช้เวลาอบประมาณ 20 นาที
     3. ครบเวลาแล้วนำออกจากเตา พักไว้ให้เย็น แล้วจึงนำออกจากพิมพ์ ตัดใส่กล่อง หรือเสิร์ฟกับวิปครีม
 

ดูวิธีทำ บราวนี่หน้าฟิล์ม เพิ่มเติมคลิก

9. บราวนี่ไวท์ช็อกโกแลต



สูตรจาก ครัวป้ามารายห์

          หลังจากทำบราวนี่โกโก้หรือบราวนี่ช็อกโกแลตขายจนแอบเบื่อ ลองเปลี่ยนมาทำบราวนี่ไวท์ช็อกโกแลตบ้างดีไหม สูตรนี้ใส่ไวท์ช็อกโกแลตชิพลงไปเพิ่มความหนึบ
 


ส่วนผสม บราวนี่ไวท์ช็อกโกแลต ไวท์ช็อกโกแลตบราวนี่ (สำหรับถาดขนาด 7x7 นิ้ว)


เนยเค็มละลาย 50 กรัม (พักให้อุ่นก่อนแล้วค่อยเอาไปตีรวมกับไข่)
ไวท์ช็อกโกแลต 100 กรัม
ไข่ไก่ (เบอร์ 0) 1 ฟอง
น้ำตาลทราย 70-80 กรัม
กลิ่นวานิลลา 1/2 ช้อนชา
แป้งสาลีอเนกประสงค์ 80 กรัม
ผงฟู 1/8 ช้อนชา
เกลือป่นเล็กน้อย (หรือไม่ใส่ก็ได้)
ไวท์ช็อกโกแลตชิพ 50 กรัม
	 


วิธีทำบราวนี่ไวท์ช็อกโกแลต ไวท์ช็อกโกแลตบราวนี่

     1. ละลายเนยกับไวท์ช็อกโกแลตในไมโครเวฟประมาณ 1 นาที คนให้เข้ากัน แล้วพักให้อุ่นลง
     2. ตีไข่กับน้ำตาลทรายจนน้ำตาลละลายหรือไข่มีสีอ่อนลง เติมกลิ่นวานิลลาและไวท์ช็อกโกแลตละลายที่พักไว้จนอุ่นลงไปในชามผสม ตีให้เข้ากัน ใส่แป้งที่ร่อนพร้อมผงฟูและเกลือป่นลงไปแล้วตีจนเข้ากัน เพิ่มความหนึบด้วยไวท์ช็อกโกแลตชิพแล้วใช้ไม้พายตะล่อมจนเข้ากัน
     3. เทใส่พิมพ์ที่เตรียมไว้ เคาะไล่ฟองอากาศ นำเข้าเตาอบที่อุณหภูมิ 150-160 องศาเซลเซียส (ใช้ไฟบน-ล่าง) ประมาณ 45-50 นาที
     4. พออบเสร็จแล้วพักให้เย็นในพิมพ์ประมาณ 30 นาที - 1 ชั่วโมง เพื่อให้บราวนี่เซตตัวก่อน ไม่อย่างนั้นเวลายกออกจากพิมพ์เลยจะทำให้หน้าแตก แล้วค่อยนำมาตัดเสิร์ฟ
 

ดูวิธีทำ บราวนี่ไวท์ช็อกโกแลต เพิ่มเติมคลิก

10. บราวนี่ชีสเค้กช็อกโกแลต



สูตรจาก คุณแม่นกกะอันนา

          แค่เห็นภาพรับรองลูกค้าอยากลองชิมแน่นอนกับบราวนี่ชีสเค้กช็อกโกแลต มาพร้อมวิธีทำช็อกโกแลตบราวนี่กับชีสเค้ก แต่งหน้าด้วยลวดลายช็อกโกแลต 
 


ส่วนผสม ช็อกโกแลตบราวนี่


เนยจืด (อุณหภูมิห้อง) 113 กรัม
ช็อกโกแลตชนิดเข้มข้น 70% ขึ้นไป 115 กรัม
น้ำตาลทราย 250 กรัม
กลิ่นวานิลลา 1 ช้อนชา
ไข่ไก่ฟองใหญ่ (อุณหภูมิห้อง) 2 ฟอง
แป้งสาลีอเนกประสงค์ 65 กรัม
เกลือ 1/4 ช้อนชา

หมายเหตุ : ถ้าใช้เนยเค็มก็ไม่ต้องเติมเกลือ
 

ส่วนผสม ครีมชีส


ครีมชีส (อุณหภูมิห้อง) 220 กรัม
น้ำตาลทราย 65 กรัม
ไข่ไก่ฟองใหญ่ (อุณหภูมิห้อง) 1 ฟอง
กลิ่นวานิลลา 1/2 ช้อนชา
	 


อุปกรณ์


ถาดอบขนาด 14×25 ซม.
กระดาษไข
ตะกร้อมือ
	 


วิธีทำบราวนี่ชีสเค้กช็อกโกแลต

     1. เปิดเตาไฟบน-ล่าง ไม่เปิดพัดลม ที่อุณหภูมิ 160 องศาเซลเซียส หรือ 325 องศาฟาเรนไฮต์ และนำถาดอบขนาด 14×25 ซม. ทาด้วยเนยให้ทั่วแล้วรองด้วยกระดาษไข พักไว้
     2. ทำช็อกโกแลตบราวนี่ โดยใช้หม้อขนาดกลางใส่น้ำเปล่า ตั้งไฟอ่อน ๆ วางอ่างผสมที่ทนความร้อนลงไป ใส่ช็อกโกแลตและเนยลงไป คนให้ทุกอย่างละลายเป็นเนื้อเดียวกัน ยกลงจากเตา พักไว้ให้ช็อกโกแลตคลายความร้อนสักครู่ รอแค่พออุ่น ๆ เพราะถ้าร้อนมาก ๆ จะทำให้ไข่ไก่ที่จะเติมในขั้นตอนต่อไปสุกได้ เติมน้ำตาลทรายลงไปในช็อกโกแลต คนให้เข้ากัน ตามด้วยไข่ไก่กับกลิ่นวานิลลา คนให้เข้ากันอีกครั้ง เติมแป้งสาลีอเนกประสงค์และเกลือ ใช้ตะกร้อคนส่วนผสมทุกอย่างให้เข้ากัน แบ่งส่วนผสมออกมาประมาณ 3 ช้อนโต๊ะ เพื่อใช้แต่งหน้าชีสเค้ก
     3. เทส่วนผสมช็อกโกแลตบราวนี่ลงไปในถาดอบที่เตรียมไว้ เกลี่ยหน้าให้เรียบ พักไว้
     4. ทำครีมชีส โดยเตรียมอ่างผสมอีกใบ เติมครีมชีส น้ำตาลทราย ไข่ไก่ และกลิ่นวานิลลา คนทุกอย่างให้เป็นเนื้อเดียวกันเทลงไปในถาดช็อกโกแลตบราวนี่ที่ทำไว้ เกลี่ยครีมชีสให้ทั่วถาด นำส่วนผสมช็อกโกแลตบราวนี่ที่แบ่งเอาไว้มาหยอดบนครีมชีส ใช้ไม้ปลายแหลมจิ้มลงไปในส่วนผสมวาดลวดลายที่สวยงามตามใจชอบ
     5. นำเข้าเตาอบ โดยวางถาดขนมไว้ตรงกลางเตาอบ อบนานประมาณ 35 นาที (เวลาอบขึ้นอยู่กับเตาอบแต่ละบ้าน แต่จะไม่เกิน 40 นาที เพราะถ้าอบนานไปจะทำให้บราวนี่เนื้อแห้งจนเกินไป) อบเสร็จแล้วนำออกมาพักไว้ให้เย็นสนิท นำไปแช่ตู้เย็นประมาณ 1 ชั่วโมง เพื่อให้ครีมชีสเซตตัว หรือจะแช่ข้ามคืนเลยก็ได้
 

ดูวิธีทำ บราวนี่ชีสเค้กช็อกโกแลต เพิ่มเติมคลิก

11. บราวนี่ไมโล



สูตรจาก คุณ medievil

          ใครจะไปรู้ว่าผงไมโลที่ชงเป็นเครื่องดื่มจะแปลงร่างมาทำขนมบราวนี่ได้ด้วย ดังนั้นลองทำขายกระตุ้นยอดขายกันหน่อยดีไหม สูตรนี้ใส่ผงโกโก้และเนยสด เพิ่มกลิ่นวานิลลาและน้ำตาลนิดหน่อย สุดท้ายโรยด้วยไมโล
 


ส่วนผสม บราวนี่ไมโล

(สูตรสำหรับบราวนี่ขนาด 2.5x2.5 นิ้ว จำนวน 12 ชิ้น)
 

ผงไมโล 1/2 ถ้วยตวง
ผงโกโก้ 3 ช้อนโต๊ะ
ไข่ไก่ 2 ฟอง
เนยสดจืด (อุณหภูมิห้อง) 10 ช้อนโต๊ะ หรือ 145 กรัม
แป้งสาลีอเนกประสงค์ 1/2 ถ้วยตวง
น้ำตาลทราย 1+1/2 ถ้วยตวง (สูตรนี้จะไม่หวานมาก ติดขมปลายลิ้น ถ้าชอบรสหวานหน่อย ให้เพิ่มน้ำตาลอีก 1/4 ถ้วยตวง)
เกลือป่น 1/2 ช้อนชา
กลิ่นวานิลลา 1 ช้อนชา
	 


วิธีทำบราวนี่ไมโล

     1. วอร์มเตาอบที่อุณหภูมิ 170 องศาเซลเซียส โดยปรับตะแกรงวางถาดอบไว้ที่ชั้นล่าง หรือประมาณ 1/3 ของเตา และกรุกระดาษฟอยล์ในถาดอบ เตรียมไว้
     2. ตุ๋นช็อกโกแลต (double boiler) โดยเตรียมหม้อต้มน้ำและอ่างผสม (หม้อต้มน้ำสามารถวางอ่างผสมได้) ใส่น้ำเปล่าประมาณ 1/3 ของหม้อต้ม ต้มน้ำให้เดือด จากนั้นวางอ่างผสมลงบนหม้อต้ม (อย่าให้ก้นอ่างผสมแตะโดนน้ำ) ใส่เนยจืด ผงไมโล ผงโกโก้ เกลือ และน้ำตาลทราย ลงในอ่างผสม คนให้ส่วนผสมทั้งหมดละลายและเหนียวข้น ยกลงจากหม้อต้ม
     3. ใส่ไข่ไก่กับกลิ่นวานิลลาลงไป คนผสมแรง ๆ ให้ส่วนผสมทั้งหมดเข้ากัน ใส่แป้งสาลีอเนกประสงค์ คนให้เข้ากัน พอส่วนผสมเข้ากันแล้วให้คนแรง ๆ จนส่วนผสมเนียนข้นและมีความเงา เทส่วนผสมที่ได้ลงในถาดอบที่เตรียมไว้
     4. นำเข้าเตาอบที่อุณหภูมิ 170 องศาเซลเซียส อบด้วยไฟบน-ล่าง (ไม่เปิดพัดลม) โดยวางถาดอบไว้ที่ชั้นล่างประมาณ 1/3 ของเตาอบ อบนานประมาณ 20-25 นาที หรือจนสุก (ทดสอบโดยใช้ไม้จิ้มฟันจิ้มตรงกลางขนม ถ้าไม่มีส่วนผสมติดมาแสดงว่าสุกแล้ว)
     5. พักขนมในถาดอบจนเย็นตัว จากนั้นนำออกจากถาดอบ แล้วนำเข้าตู้เย็นเป็นเวลา 1/2-1 ชั่วโมง หรือจนขนมแข็งขึ้นเล็กน้อย (จะตัดง่าย) ตัดขนมเป็นชิ้นสี่เหลี่ยม 2.5x2.5 นิ้ว จำนวน 12 ชิ้น (ถ้าขอบขนมไม่สวยตัดทิ้งได้) แล้วตกแต่งโดยการตัดกระดาษฟอยล์เป็นรูปหัวใจ วางไว้ตรงกลางขนม แล้วโรยด้วยน้ำตาลไอซิ่ง ส่วนชิ้นอื่น ๆ โรยด้วยไมโล
 

ดูวิธีทำ บราวนี่ไมโล เพิ่มเติมคลิก

12. บราวนี่พิซซ่า



สูตรจาก นิตยสารแม่บ้าน

          พ่อค้าแม่ค้าที่มองหาสูตรบราวนี่สุดแนวอยากให้ลองทำบราวนี่พิซซ่า ความเก๋อยู่ตรงที่ใช้พิมพ์ทรงกลมใส่ขนม เวลาอบสุกแล้วหั่นเหมือนแผ่นพิซซ่า
 


ส่วนผสม บราวนี่พิซซ่า


แป้งสาลีอเนกประสงค์ 100 กรัม
ผงโกโก้ 20 กรัม
ผงอัลมอนด์ 50 กรัม
เนยสดชนิดเค็ม 150 กรัม
ดาร์กช็อกโกแลต (หั่นชิ้นเล็ก) 150 กรัม
ไข่ไก่ 3 ฟอง
น้ำตาลทราย 250 กรัม
กลิ่นวานิลลา 2 ช้อนชา
พิมพ์เค้กกลม ขนาดเส้นผ่าศูนย์กลาง 10x10 นิ้ว
	 


วิธีทำบราวนี่พิซซ่า

       1. ร่อนแป้งสาลีอเนกประสงค์กับผงโกโก้ลงในอ่างผสม เติมผงอัลมอนด์ลงไปคนพอเข้ากัน พักไว้
     2. ใส่เนยสดกับดาร์กช็อกโกแลตลงในอ่างผสม นำขึ้นตุ๋นบนน้ำร้อนคนจนละลายเข้ากันดี ยกลง พักไว้ให้คลายความร้อน
     3. ตีไข่ไก่กับน้ำตาลทรายด้วยตะกร้อมือ พอขึ้นฟูเล็กน้อยใส่กลิ่นวานิลลาและส่วนผสมช็อกโกแลตตุ๋นลงไปคนพอเข้ากันดี เทใส่ส่วนผสมแป้งที่ร่อนไว้ คนจนส่วนผสมเข้ากันดี
     4. เทส่วนผสมบราวนี่ลงในพิมพ์เค้กกลมที่ทาเนยขาวและปูกระดาษไขไว้แล้ว ความหนาประมาณ 2 ซม.
     5. นำเข้าเตาอบที่อุณหภูมิ 360 องศาฟาเรนไฮต์ ประมาณ 30-40 นาที หรือจนสุก นำออกจากเตาอบ แซะออกจากพิมพ์ พักไว้บนตะแกรงจนเย็นสนิท
     6. หั่นบราวนี่ให้ได้ 6 ชิ้น ตกแต่งหน้าให้สวยงาม
ส่วนผสมสำหรับแต่งหน้าบราวนี่


ครีมเปปเปอร์มินต์
ช็อกโกแลตไซรัป
ครีมชีส
คาราเมลไซรัป
วิปปิ้งครีมชนิดหวาน
พีนัทบัตเตอร์ (เนยถั่ว)
มิกซ์นัท (ถั่วอบต่าง ๆ)
มาร์ชเมลโล่
คุกกี้ช็อกโกแลต
ไวท์ช็อกโกแลตละลาย
เม็ดช็อกโกแลตนมเคลือบสีต่าง ๆ
เวเฟอร์เคลือบช็อกโกแลต
สตรอว์เบอร์รี
บลูเบอร์รี
กล้วยหอมสุก
วอลนัทอบสุก
ใบสะระแหน่
	 


ส่วนผสม ครีมเปปเปอร์มินต์


เนยสดชนิดเค็ม (พักไว้ให้นุ่ม) 100 กรัม
น้ำตาลไอซิ่ง (ร่อนแล้ว) 70 กรัม
กลิ่นเปปเปอร์มินต์ 1 ช้อนชา
สีผสมอาหารสีเขียวแอปเปิล (เล็กน้อย)
	 


วิธีทำครีมเปปเปอร์มินต์

       1. ตีเนยสดกับน้ำตาลไอซิ่งด้วยตะกร้อมือจนขึ้นฟูเป็นครีม
     2. ใส่กลิ่นเปปเปอร์มินต์กับสีผสมอาหารลงไปคนผสมจนเข้ากันจึงนำไปใช้
 
ส่วนผสม ครีมชีส


ครีมชีส (พักไว้ให้คลายเย็น) 150 กรัม
น้ำตาลไอซิ่ง 3 ช้อนโต๊ะ
น้ำเลมอน 1 ช้อนโต๊ะ
วิปครีมชนิดจืด 1 ช้อนโต๊ะ
	 


วิธีทำครีมชีส

     1. คนครีมชีสกับน้ำตาลไอซิ่งด้วยตะกร้อมือจนเป็นเนื้อเดียวกัน
     2. ใส่น้ำเลมอนกับวิปครีมลงไปคนจนส่วนผสมเข้ากันดีจึงนำไปใช้
 

ดูวิธีทำ บราวนี่พิซซ่า เพิ่มเติมคลิก

13. บราวนี่ถั่วดำไร้แป้ง



สูตรจาก คุณ littlefilmz

          อย่างที่รู้กันดีว่าบราวนี่ทั่วไปใส่แป้ง เนย และน้ำตาล คงจะยากที่จะได้ลูกค้ากลุ่มรักสุขภาพหรือกลัวอ้วน ดังนั้นลองเพิ่มสินค้าอย่างบราวนี่ถั่วดำไร้แป้งกันเถอะ สูตรนี้ใส่ถั่วดำกับผงโกโก้ และสารสกัดจากหญ้าหวาน เพิ่มความหนึบจากช็อกโกแลตชิพ
 


ส่วนผสม บราวนี่ถั่วดำไร้แป้ง


ถั่วดำต้มสุกนิ่ม 1+1/2 ถ้วยตวง
ไข่ไก่ 3 ฟอง
ผงโกโก้ (แบบไม่หวาน) 1/4 ถ้วยตวง
สารสกัดจากหญ้าหวาน (stevia) 3 ช้อนชา
เกลือป่น 1/4 ช้อนชา
ผงฟู 1/2 ช้อนชา
เบกกิ้งโซดา 1/4 ช้อนชา
น้ำมันมะพร้าว (หรือน้ำมันดอกคาโนลา) 3 ช้อนโต๊ะ
กลิ่นวานิลลา 1 ช้อนชา (ในสูตรใช้ vanilla extract เพราะถ้าเป็น vanilla essence อาจจะต้องใส่มากหน่อย)
ช็อกโกแลตชิพ
อัลมอนด์สไลซ์
	 


วิธีทำบราวนี่ถั่วดำไร้แป้ง

     1. เปิดเตาอบที่อุณหภูมิ 180 องศาเซลเซียส เตรียมไว้
     2. ใส่ถั่วดำลงในเครื่องปั่น ตามด้วยไข่ไก่ ผงโกโก้ สารสกัดจากหญ้าหวาน เกลือป่น ผงฟู เบกกิ้งโซดา น้ำมันมะพร้าว และกลิ่นวานิลลา ปั่นให้เนียนสวยงาม ใส่ช็อกโกแลตชิพลงไปคนผสมให้เข้ากัน
     3. เทลงในพิมพ์หรือถาดทนความร้อนที่จะเอาเข้าเตาอบ โรยหน้าด้วยอัลมอนด์สไลซ์
     4. นำเข้าเตาอบประมาณ 20-25 นาที ลองเช็กความสุกด้วยไม้จิ้มฟัน ถ้าไม่มีเนื้อขนมติดไม้ออกมาเป็นอันใช้ได้ แต่อย่าอบนานไปเพราะเนื้อขนมจะแห้งไป
 

ดูวิธีทำ บราวนี่ถั่วดำไร้แป้ง เพิ่มเติมคลิก

          ว้าว ! สูตรบราวนี่ทำขายมีเยอะมาก สงสัยต้องนั่งลิสต์หน่อยแล้วว่าจะทำเมนูไหนขายกันดี ที่สำคัญต้องไปหาซื้อแพ็กเกจจิ้งขนมน่ารัก ๆ มาล่อตาล่อใจลูกค้าด้วยล่ะ
 
 





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













13 สูตรบราวนี่ทำขาย เมนูสร้างอาชีพหลากสไตล์เอาใจสายของหวาน




อัปเดตล่าสุด 27 เมษายน 2564 เวลา 18:21:42
 407,468 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































