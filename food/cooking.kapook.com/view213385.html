




แจกสูตร สเต๊กยอดนิยม อาหารฝรั่งเมนูสเต๊กง่ายๆ แบบโฮมเมด

















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ












kapook cooking > 
            อาหารฝรั่ง












15 สูตรทำสเต๊กยอดนิยม อร่อยนุ่มอิ่มท้องแบบโฮมเมด





46,292อ่าน














0












          วันหยุดชวนเดอะแก๊งที่บ้านมาทำเมนูสเต๊กยอดนิยม สูตรอาหารฝรั่งโปรตีนแน่น ไม่ต้องฝ่ารถติด ไม่ต้องต่อคิวซื้อที่ร้านดังเพราะทำกินเองที่ครัวบ้านได้สบาย  




            จากที่เคยกินเมนูสเต๊ก สูตรอาหารฝรั่งตามร้านสเต๊กสุขุมวิท ร้านสเต๊กสาทร หรือร้านสเต๊กนนทบุรี แม้จะอร่อยแต่จานหนึ่งก็หลายร้อย ถ้าทำกินเองน่าจะคุ้มกว่าเนอะ กระปุกดอทคอมขอนำเสนอวิธีทำสเต๊กยอดนิยม เช่น สเต๊กหมู สเต๊กไก่ สเต๊กปลา สเต๊กเนื้อ เป็นต้น ชอบเนื้อชนิดไหนก็จัดไป หรือจะแกล้มกับอะไรก็ปรับเปลี่ยนได้ตามชอบเลยค่ะ
 
1. สเต๊กทาร์ทาร์หมูดำ



สูตรจาก นิตยสาร gourmet & cuisine 

          อยากลองไหมถามใจเธอดู เมนูสเต๊กทาร์ทาร์หมูดำ จับหมูดำดิบหั่นเต๋าหมักกับซอสสูตรพิเศษ เสิร์ฟกับหยดซอสกระเทียมดำ เจลส้ม และซอสพริกชิโปเล
 


ส่วนผสม สเต๊กทาร์ทาร์หมูดำ (สำหรับ 1-2 ที่)


เนื้อหมูไอเบอริโกส่วนไหล่ 80 กรัม
ไข่นกกระทา 1 ฟอง
พริกชิโปต์เล (chipotle pepper) 20 กรัม
ซอสไอโอลีมายองเนส (aioli mayonnaise) 40 กรัม
กระเทียมดำ 5 กรัม
คาเวียร์น้ำมันมะกอก 1 ช้อนโต๊ะ
น้ำมันมะกอกเอ็กซ์ตร้าเวอร์จิ้น 1 ช้อนโต๊ะ
บราวน์ซอส (hp sauce) 1/2 ช้อนโต๊ะ
ซอสพริกทาบาสโก 1/2 ช้อนโต๊ะ
ต้นหอมซอยและผักไมโครกรีนเล็กน้อย
เกลือและพริกไทยเล็กน้อย
	 


ส่วนผสม เจลส้ม


น้ำ 500 มิลลิลิตร
น้ำตาลทราย 80 กรัม
ผงวุ้น 10 กรัม
ผิวเลมอนขูดเล็กน้อย
น้ำส้ม 100 มิลลิลิตร
	 


วิธีทำเจลส้ม


ต้มน้ำ 500 มิลลิลิตร กับน้ำตาลทราย 80 กรัม ผงวุ้น 10 กรัม และผิวเลมอนขูดเล็กน้อยจนเดือด กรองและใส่น้ำส้ม 100 มิลลิลิตร แช่ตู้เย็นไว้จนเย็น ใส่ถุงบีบเพื่อใช้ตกแต่งจาน
	 


วิธีทำสเต๊กหมู

     1. ปั่นพริกชิโปต์เลกับซอสไอโอลีมายองเนสให้เข้ากันจนเนื้อเนียน ตักใส่ถุงบีบเพื่อใช้ตกแต่งจาน
     2. ทำซอสกระเทียมดำโดยปั่นกระเทียมดำกับซอสไอโอลีมายองเนส ใส่ถุงบีบเตรียมไว้
     3. ตัดแต่งเนื้อหมู เลาะมันออกและหั่นเป็นชิ้นสี่เหลี่ยมลูกเต๋า
     4. หมักเนื้อหมูกับบราวน์ซอส ซอสพริกทาบาสโก น้ำมันมะกอกเอ็กซ์ตร้าเวอร์จิ้น เกลือ พริกไทย และต้นหอมซอย หมักนาน 5 นาที (หากชอบรสเข้มข้นให้หมักนานขึ้น)
     5. ตักเนื้อหมูใส่จานโดยใช้พิมพ์วงกลมทำให้เป็นทรงสวย หยดซอสกระเทียมดำ เจลส้ม และซอสพริกชิโปต์เล
     6. โรยต้นหอมซอย ผักไมโครกรีน คาเวียร์น้ำมันมะกอก และไข่แดงไข่นกกระทา คลุกเคล้าให้เข้ากันก่อนเสิร์ฟ
หมายเหตุ : พริกชิโปต์เล (chipotle pepper) คือพริกแห้งรมควันสไตล์เม็กซิกัน มีรสเผ็ดและมีกลิ่นหอม
 

ดูวิธีทำ สเต๊กทาร์ทาร์หมูดำ เพิ่มเติมคลิก

2. สเต๊กหมูพริกไทยดำ



สูตรจาก อาหารง่าย ๆ สไตล์ rita

          ถ้ากินตอนเที่ยงอิ่มไปยันดึกจริง ๆ สำหรับเมนูสเต๊กหมูพริกไทยดำ จับเนื้อหมูติดกระดูกหมักกับซอสพริกไทยดำ เสิร์ฟกับข้าวผัดเนยกระเทียมกลิ่นหอมและผักสลัด
 


ส่วนผสม สเต๊กหมูพริกไทยดำ


เนื้อหมูสันนอก (ติดกระดูก) 300 กรัม 2-3 ชิ้น
ซอสหอยนางรม 1/2 ถ้วยตวง
ซอสมะเขือเทศ 1/4 ถ้วยตวง
มายองเนส 1/4 ถ้วยตวง
น้ำมันงา 1/2 ช้อนโต๊ะ (หรือน้ำสลัดงา)
พริกไทยดำบุบ 1/2 ช้อนโต๊ะ
โรสแมรี นิดหน่อย (ใส่หรือไม่ใส่ก็ได้ หรือจะใส่รากผักชี กระเทียม และพริกไทยดำ ตำพอแหลก)
	 


ส่วนผสม ซอสพริกไทยดำ


น้ำที่ใช้หมักเนื้อ
น้ำเปล่า 1/4 ถ้วยตวง

หมายเหตุ : หากเพิ่มผงบราวน์ซอสนิดหน่อย จะอร่อยกลมกล่อมมากยิ่งขึ้น
 
ส่วนผสม ข้าวผัดเนยกระเทียม


เนยเค็ม
กระเทียมบุบ
ข้าวสวย
	 


วิธีทำสเต๊กหมูพริกไทยดำ

     1. หมักหมู โดยนำเครื่องปรุงทุกอย่างใส่ในหมูแล้วผสมให้เข้ากัน จากนั้นก็หมักไว้ที่อุณหภูมิห้อง หรือแช่ตู้เย็น ประมาณ 1 ชั่วโมง
     2. ใส่เนยลงในกระทะ เปิดไฟปานกลาง รอเนยละลายก็ใส่เนื้อหมูลงไป เร่งเป็นไฟแรงสุด จี่เนื้อหมูในกระทะด้านละ 15-20 วินาที แค่พอผิวสุก
     3. หรี่เป็นไฟอ่อนแล้วปิดฝาให้ความร้อนอบเนื้อด้านในให้สุก เป็นเวลา 10-15 นาที ขึ้นอยู่กับความหนาของเนื้อหมู วิธีกึ่งย่างกึ่งอบนี้จะทำให้เนื้อหมูสุกทั่วทั้งชิ้น แต่เนื้อภายในจะฉ่ำนิ่ม ไม่แข็งกระด้าง
     4. ทำซอสพริกไทยดำ โดยนำซอสที่หมักเนื้อหมูมาผสมกับน้ำเปล่าแล้วเปิดไฟแรง พอซอสเริ่มข้นก็ปิดไฟได้
     5. ทำข้าวผัดเนยกระเทียม โดยนำเนยกับกระเทียมใส่กระทะ ใช้ไฟอ่อนผัดให้กระเทียมมีกลิ่นหอม จากนั้นก็ใส่ข้าวลงไป เร่งไฟแรงแล้วผัดจนเข้ากัน เสิร์ฟพร้อมสเต๊กหมูราดซอสพริกไทยดำ
 

ดูวิธีทำ สเต๊กหมูพริกไทยดำ เพิ่มเติมคลิก

3. พอร์คชอปกับสลัดส้ม



สูตรจาก นิตยสาร gourmet & cuisine 

          ครั้งหนึ่งต้องลองเมนูพอร์คชอปกับสลัดส้ม ทีเด็ดคือพอร์คชอปหมักกับน้ำส้มและผิวส้ม พออบหรือย่างเสร็จก็ราดด้วยซอสส้ม รสชาติจะเลิศเลอแค่ไหนลองทำกันดูค่ะ
 


ส่วนผสม พอร์คชอปกับสลัดส้ม


พอร์คชอป 2 ชิ้น
น้ำส้มคั้น 1 ถ้วย
ผิวส้มขูด 2 ลูก (เคล็ดลับ : ขูดผิวส้มไม่ให้ติดส่วนสีขาวเพราะจะมีรสขม ถ้าไม่มีที่ขูดผิวให้ใช้มีดคม ๆ ฝานเปลือกส้มออกบาง ๆ แล้วซอยเป็นเส้น)
ใบไทม์รูดใบ 2 ช้อนโต๊ะ
น้ำผึ้ง 2 ช้อนโต๊ะ
ซีอิ๊วขาว 2-3 ช้อนชา
น้ำเลมอน 1 ช้อนโต๊ะ
เกลือทะเล
พริกไทยดำบดหยาบ เล็กน้อย
เนื้อส้มซันคิสต์ (แบ่งเป็นกลีบ) 1 ลูก
ส้มเขียวหวาน (แบ่งเป็นกลีบ) 1 ลูก
ส้มเช้ง (แบ่งเป็นกลีบ) 1 ลูก
เลมอน (หั่นแว่น) 1 ลูก
ใบสะระแหน่ซอย 5-6 ใบ
ใบไทม์สด 2 กิ่ง
น้ำมันพืชเล็กน้อย
	 


วิธีทำพอร์คชอปกับสลัดส้ม

     1. หมักพอร์คชอปกับน้ำส้มคั้น ผิวส้มขูด ใบไทม์ เกลือทะเล และพริกไทยดำเข้าด้วยกัน พักทิ้งไว้ประมาณ 2-3 ชั่วโมง
     2. ทำซอสส้ม โดยเทน้ำส้มที่ใช้หมักเนื้อหมูลงในหม้อ นำขึ้นตั้งไฟต้มให้เดือด ใส่น้ำผึ้งและซีอิ๊วขาวลงไป ต้มจนงวดลงเล็กน้อย ใส่น้ำเลมอนและเกลือลงไป ชิมรสให้เปรี้ยว หวานและเค็มเล็กน้อย (เคล็ดลับ : ซีอิ๊วขาวมีอูมามิทำให้มีรสเค็มกลมกล่อม ถ้าชอบซอสข้นอาจเติมแป้งข้าวโพดละลายน้ำลงไปด้วยเล็กน้อย)
     3. ตั้งกระทะพอร้อน ใส่น้ำมันพืชลงไปเล็กน้อย วางพอร์คชอปและกิ่งไทม์สดลงไปย่างพอสุก ตักใส่ถาดนำเข้าเตาอบที่อุณหภูมิ 180 องศาเซลเซียส ประมาณ 5-10 นาที เอาออกมาคลุมด้วยอะลูมิเนียมฟอยล์ พักไว้ 3-5 นาที (เคล็ดลับ : ถ้าไม่มีเตาอบ ขณะย่างให้ปิดฝาและลดไฟอ่อนจนสุก สังเกตความสุกจากการใช้มีดปลายแหลมจิ้มเนื้อส่วนที่หนาที่สุด แล้วน้ำที่ไหลออกมาใสไม่มีสีชมพู) จัดใส่จาน
     4. นำกลีบส้ม เลมอน และใบสะระแหน่ซอย คนผสมให้เข้ากัน เสิร์ฟพร้อมพอร์คชอป ราดด้วยซอสส้ม
 

ดูวิธีทำ พอร์คชอปกับสลัดส้ม เพิ่มเติมคลิก

4. พอร์คชอปเปรี้ยวหวาน



สูตรจาก นิตยสารแม่บ้าน

          อีกหนึ่งเมนูสเต๊กที่เด็ก ๆ กินได้แน่นอนกับเมนูพอร์คชอปกับสลัดส้ม จับพอร์คชอปคลุกเกล็ดขนมปังแล้วทอดจนสุกกรอบราดด้วยซอสเปรี้ยวหวานใส่ผักและผลไม้สีสวย
 


ส่วนผสม พอร์คชอปสเต๊ก


พอร์คชอป 1 ชิ้น
แป้งทอดกรอบสำเร็จรูป 1 ช้อนโต๊ะ
น้ำเย็นจัด
เกล็ดขนมปัง
เกลือป่น
พริกไทยป่น
น้ำมันพืช (สำหรับทอด)
	 


ส่วนผสม ซอสเปรี้ยวหวาน


ถั่วลันเตาหวาน พริกหวานสีแดง ข้าวโพดอ่อน แครอต และสับปะรด (หั่นเป็นชิ้นรวมกัน) 1/3 ถ้วยตวง
น้ำมันพืช 1 ช้อนโต๊ะ
กระเทียมสับ 1+1/2 ช้อนชา
ซอสมะเขือเทศ 1 ช้อนโต๊ะ
น้ำตาลทราย 1+1/2 ช้อนชา
ซอสเห็ดหอม 1 ช้อนชา
น้ำเปล่า 1/4 ถ้วยตวง
แป้งมันสำปะหลัง 1+1/2 ช้อนชา
น้ำเปล่า (สำหรับผสมแป้ง) 1 ช้อนโต๊ะ
พริกไทยป่น
	 


วิธีทำพอร์คชอปสเต๊กเปรี้ยวหวาน

     1. ใช้ค้อนทุบเนื้อทุบพอร์คชอปพอนุ่ม โรยเกลือป่น และพริกไทยป่น เตรียมไว้
     2. ผสมแป้งทอดกรอบกับน้ำเย็นจัดพอข้นเล็กน้อย นำพอร์คชอปที่เตรียมไว้ลงชุบแป้ง แล้วคลุกในเกล็ดขนมปัง จากนั้นใส่ลงทอดในน้ำมันพืชร้อน ใช้ไฟปานกลางทอดจนสุกเหลืองกรอบ ตักขึ้นพักให้สะเด็ดน้ำมัน จัดใส่จาน
     3. ทำซอสเปรี้ยวหวาน โดยตั้งกระทะใส่น้ำมันพืชพอร้อน ใส่กระเทียมลงเจียวพอเหลือง ใส่ซอสมะเขือเทศ น้ำตาลทราย และซอสเห็ดหอม เติมน้ำเปล่าพอเดือด ใส่ผักต่าง ๆ ลงไป ผัดให้เข้ากัน ใส่แป้งมันที่ผสมน้ำเปล่าคนพอข้น ตักราดบนพอร์คชอป โรยพริกไทยป่น จัดเสิร์ฟ
 

ดูวิธีทำ พอร์คชอปเปรี้ยวหวาน เพิ่มเติมคลิก

5. สเต๊กหมูซอสเห็ดหอม



สูตรจาก คุณพยูนบูด

          เมนูสเต๊กหมูซอสเห็ดหอมสูตรนี้กลิ่นหอมไปยันปากซอยแน่นอน จับเนื้อหมูไปหมักแล้วย่างจนสุก ราดซอสเห็ดหอมใส่เนยสดกับหอมใหญ่
 


ส่วนผสม สเต๊กหมูซอสเห็ดหอม


เนื้อหมูส่วนสะโพก          
เกลือ
พริกไทย
นมข้นจืด
ซอสแม็กกี้
น้ำมันพืช
	 


ส่วนผสม ซอสเห็ดหอม


เนยสด
เห็ดหอมสด (หั่นชิ้นเล็ก)
หอมใหญ่ (สับละเอียดและหั่นแว่น)
น้ำที่ใช้หมักหมู
น้ำสต๊อก
เกลือ
พริกไทย
	 


วิธีทำสเต๊กหมูซอสเห็ดหอม 

       1. เริ่มต้นจากการแล่เนื้อหมูโดยแล่ออกมาให้หนาชิ้นละประมาณ 2 เซนติเมตร (แต่ถ้าใครอยากหั่นหนากว่านี้ก็ได้ ซึ่งก็ต้องใช้เวลาทอดนานหน่อย)
     2. ใช้ค้อนทุบเพื่อให้เนื้อนุ่มและเวลาปรุงรสจะได้เข้าเนื้อ ทอดสุกง่าย โดยให้ใช้ฝั่งหนาม ๆ ทุบหมูให้นุ่ม ตามด้วยด้านข้าง ๆ ทุบให้เนื้อแผ่กว้าง ๆ เสมอกัน
     3. นำเนื้อหมูที่ทุบแล้วมาใส่ในชามหมักด้วยเกลือ พริกไทย ซอสแม็กกี้ และนมข้นจืด ประมาณ 30 นาที ใครจะหมักข้ามวันก็ได้ แต่อย่าใส่เกลือเยอะเกินไป เพราะเนื้อหมูอาจจะแข็งได้
     4. ตั้งกระทะใช้ไฟปานกลาง ใส่น้ำมันพืชลงไปให้ร้อนแล้วนำหมูที่หมักไว้ลงไปทอดพลิกไปพลิกมาจนสุกตามชอบ
 
วิธีทำซอสเห็ดหอม

     1. นำกระทะที่ทอดหมู (ไม่ต้องล้าง) มาใส่เนยลงไป ตามด้วยเห็ดหอมและหอมใหญ่
     2. หลังจากที่เห็ดนิ่มแล้วให้เติมน้ำที่ใช้หมักหมูที่เหลือไว้ พร้อมด้วยน้ำสต๊อกลงไป ปรุงรสด้วยเกลือและพริกไทย
     3. ใส่หอมใหญ่หั่นแว่นเข้าไปคลุกเคล้าจนเข้ากัน เสร็จแล้วราดลงไปบนสเต๊กหมู พร้อมเสิร์ฟ
 

ดูวิธีทำ สเต๊กหมูซอสเห็ดหอม เพิ่มเติมคลิก

6. สเต๊กไก่สับ



สูตรจาก คุณสมาชิกหมายเลข 2228164 (#maekwansri) 

          ใครไม่กินหมูหรือเบื่อหมูลองมากินเมนูสเต๊กไก่สับกันเถอะ จับเนื้อไก่สับหมักกับซอสและกระเทียมแล้วปั้นเป็นก้อนกลม พอครบเวลาก็เอามาทอดพอสุกและอบต่อจนสุก ราดซอสพริกไทยดำ
 


ส่วนผสม สเต๊กไก่สับ


สะโพกไก่
กระเทียม
ซอสหอยนางรม
ซีอิ๊วขาว
น้ำตาลทรายเล็กน้อย
พริกไทยป่น
ใบไทม์
น้ำมันมะกอก
	 


ส่วนผสม ซอสพริกไทยดำ


เนยสด
หอมใหญ่สับละเอียด
ซอสพริกไทยดำสำเร็จรูป
น้ำเปล่า
	 


วิธีทำสเต๊กไก่สับ

       1. นำเนื้อไก่มาสับ พอใกล้จะละเอียดใส่กระเทียมลงไปสับให้เข้ากัน
     2. ปรุงรสด้วยซอสหอยนางรม ซีอิ๊วขาว น้ำตาลทราย พริกไทยป่น และใบไทม์ นวดให้เข้ากัน ปั้นเป็นก้อน หมักทิ้งไว้อย่างน้อย 1 ชั่วโมง หรือทั้งคืน
     3. ตั้งกระทะเทฟลอนใส่น้ำมันมะกอกลงไปเล็กน้อย รอจนกระทะร้อน นำเนื้อไก่ลงไปทอดแบบกึ่งสุกกึ่งดิบ นำเข้าเตาอบที่อุณหภูมิ 180 องศาเซลเซียส ประมาณ 10 นาที นำออกมาจัดใส่จาน
 
วิธีทำซอสพริกไทยดำ

     1. ตั้งกระทะ ใส่เนยลงไปรอจนละลายแล้วใส่หอมใหญ่ลงไปผัดให้สุก
     2. ใส่ซอสพริกไทยดำ เติมน้ำเปล่าลงไปเคี่ยวด้วยไฟอ่อนจนได้ที่ นำไปราดบนสเต๊กไก่สับ
 

ดูวิธีทำ สเต๊กไก่สับ เพิ่มเติมคลิก

7. สเต๊กไก่ย่างพริกไทยดำ



สูตรจาก คุณ rita_bunny

          ใครชอบกินไก่ย่างเป็นทุนเดิม ลองจับแปลงร่างเป็นเมนูสเต๊กสุดหรูกันดีไหม ความพิเศษคือหมักไก่ด้วยซอสรสเด็ด พอย่างเสร็จจัดเสิร์ฟกับน้ำจิ้มแจ่ว
 


ส่วนผสม สเต๊กไก่ย่างพริกไทยดำ (สำหรับ 2 ที่)


สะโพกไก่ 600 กรัม
น้ำมันหอย 3 ช้อนโต๊ะ
สามสหาย 1 ช้อนโต๊ะ (รากผักชี กระเทียม และพริกไทย โขลกให้เข้ากัน)
พริกไทยดำ บดหยาบ 1 ช้อนชา
	 


ส่วนผสม น้ำจิ้มแจ่ว


น้ำปลา 3 ช้อนโต๊ะ
น้ำมะนาว 1 ช้อนโต๊ะ
ข้าวคั่ว 2 ช้อนชา
น้ำตาลทราย 1/4 ช้อนชา
พริกป่น ตามชอบ
ผักชีใบเลื่อย ตามชอบ
ต้นหอม ตามชอบ
	 


วิธีทำสเต๊กไก่ย่างพริกไทยดำน้ำจิ้มแจ่ว

     1. หมักสะโพกไก่กับน้ำมันหอยและสามสหายเข้าด้วยกัน
     2. โรยพริกไทยดำลงไปคลุกเคล้าให้เข้ากัน หมักทิ้งไว้เป็นเวลา 1 ชั่วโมง
     3. พอหมักไก่ได้ที่แล้วก็ตั้งกระทะใช้ไฟแรงสุด นำไก่ลงไปย่างบนกระทะ โดยเอาส่วนที่เป็นหนังลงไปก่อน
     4. ปิดฝาแล้วลดเป็นไฟอ่อน พอไก่สุกได้ที่ก็กลับด้าน ปิดฝาแล้วรอจนกว่าจะสุกทั่ว
     5. พอไก่สุกแล้วให้กลับด้าน และเอาส่วนที่เป็นหนังลงไปนาบกระทะอีกครั้ง แล้วใช้ไฟแรงสุดเพื่อให้หนังเกรียมสวย
     6. ทำส่วนผสมของน้ำจิ้มแจ่ว โดยผสมน้ำปลา น้ำมะนาว ข้าวคั่ว น้ำตาลทราย พริกป่น ผักชีใบเลื่อยและต้นหอม ให้เข้ากัน เสิร์ฟพร้อมกับสเต๊กไก่พริกไทยดำ ผักสลัด หรือผักอื่น ๆ ตามชอบเลยจ้า
 

ดูวิธีทำ สเต๊กไก่ย่างพริกไทยดำ เพิ่มเติมคลิก

8. สเต๊กเต้าหู้ซอสเห็ด



สูตรจาก คุณ rita_bunny 

          เอาใจคนกินมังสวิรัติหรือกินเจกับเมนูสเต๊กเต้าหู้ซอสเห็ด จับเต้าหู้ญี่ปุ่นแบบแข็งไปย่างจนผิวเกรียมสวยราดด้วยซอสเห็ด กินเปล่า ๆ หรือกินกับข้าวสวยก็ได้นะคะ
 


ส่วนผสม สเต๊กเต้าหู้


เต้าหู้โมเมน 1 ชิ้น
แครอตกับเห็ด 100 กรัม
เนยจากน้ำมันทานตะวัน 2-3 ช้อนโต๊ะ
ซอสปรุงรส (เจ) 1 ช้อนโต๊ะ
ซอสเห็ดหอม 1 ช้อนโต๊ะ
น้ำตาลทราย 1 ช้อนชา
	 


วิธีทำสเต๊กเต้าหู้

     1. นำเนยจากน้ำมันทานตะวันไปละลายในกระทะ ใส่เต้าหู้ลงไปทอดด้วยไฟกลางค่อนไปทางอ่อนจนผิวเกรียม แล้วตักขึ้นพักไว้
     2. ใส่เห็ดและแครอตลงไปผัดต่อในกระทะ ปรุงรสด้วยน้ำตาลทราย ซอสปรุงรส และซอสเห็ดหอม เคี่ยวให้ซอสข้นขึ้นเล็กน้อย แล้วตักราดเต้าหู้ เป็นอันเสร็จ
 

ดูวิธีทำ สเต๊กเต้าหู้ซอสเห็ด เพิ่มเติมคลิก

9. สเต๊กปลานิลซอสต้มยำ



สูตรจาก นิตยสารแม่บ้าน

           ใครอยากแซ่บชวนทำเมนูสเต๊กปลานิลซอสต้มยำ กินตอนเที่ยงหรือมื้อเย็นก็เหมาะ จับเนื้อปลาทอดจนสุกหนังกรอบราดซอสต้มยำสีสวยรสแซ่บ
 


ส่วนผสม สเต๊กปลานิลซอสต้มยำ


ปลานิลแล่เนื้อ 1 ตัว
มะนาว 1 ชิ้น
น้ำพริกเผา 1 ช้อนโต๊ะ
พริกขี้หนูสวน 10 เม็ด
เกลือป่นหยาบ
พริกไทยดำบดหยาบ
น้ำมันมะกอก
ข่า ตะไคร้ ใบมะกรูด ผักชี และผักชีฝรั่ง (สำหรับแต่ง)
	 


ส่วนผสม ซอสต้มยำ


นมสด 1 ถ้วย
น้ำเปล่า 1/4 ถ้วย
ตะไคร้หั่นแฉลบ 2 ต้น
หอมแดงทุบพอแตก 2 หัว
รากผักชีทุบพอแตก 5 ราก
ข่าหั่นแว่นบาง 3 แว่น
ใบมะกรูด 3 ใบ
มันฝรั่งต้มสุกบดละเอียด 50 กรัม
เนยสดชนิดเค็ม 15 กรัม
แป้งสาลีอเนกประสงค์ 1 ช้อนชา
เกลือป่นหยาบ
พริกไทยดำบดหยาบ
	 


วิธีทำซอสต้มยำ 

       1. ใส่น้ำเปล่าและนมสดลงในหม้อ ยกข้นตั้งไฟ พอเดือดเบาไฟ ใส่ตะไคร้ หอมแดง รากผักชี ข่า และใบมะกรูด เคี่ยวสักครู่ ยกลงกรอง
     2. ตั้งกระทะใส่เนยสดพอละลาย ใส่แป้งสาลี ผัดจนแป้งสุก ค่อย ๆ ใส่นมที่ต้มไว้ คนให้เข้ากัน ใส่มันฝรั่ง คนจนเป็นเนื้อเดียวกัน พอเดือดปรุงรสด้วยเกลือป่น พริกไทยดำบด เคี่ยวพอข้นยกลง
 
วิธีทำสเต๊กปลานิลซอสต้มยำ

     1. โรยเกลือป่นกับพริกไทยดำบด ลงบนเนื้อปลานิลทั้ง 2 ด้าน
     2. ตั้งกระทะใส่น้ำมันมะกอกเล็กน้อย พอร้อนใส่เนื้อปลาด้านหนังลงทอดจนสุกเหลืองกรอบ กลับด้านทอดต่อจนสุก
     3. ตักซอสต้มยำใส่จาน วางปลานิลทอดตรงกลาง หยดน้ำพริกเผาพอทั่ว ตกแต่งด้วยข่า ตะไคร้ ใบมะกรูด ผักชี ผักชีฝรั่ง โรยพริกขี้หนูสวน จัดเสิร์ฟ ก่อนกินบีบน้ำมะนาวให้ทั่ว
 

ดูวิธีทำ สเต๊กปลานิลซอสต้มยำ เพิ่มเติมคลิก

10. สเต๊กปลาแซลมอน



สูตรจาก เฟซบุ๊ก icook by kucook

          เอาใจคนพิเศษกับเมนูสเต๊กปลาแซลมอนชิ้นโตหมักกับเกลือและพริกไทย แล้วเอาไปย่างจนสุก ราดซอสสูตรเด็ด เสิร์ฟกับข้าวสวยและผักลวกตามชอบ
 


ส่วนผสม สเต๊กปลาแซลมอน


ปลาแซลมอน 1 ชิ้น
เกลือทะเล เล็กน้อย
พริกไทยดำ เล็กน้อย
น้ำเปล่า (สำหรับลวกผัก)
หน่อไม้ฝรั่ง 4 ต้น (หรือผักอื่นตามชอบ)
น้ำจิ้มบ๊วย 2 ช้อนโต๊ะ
ซอสคิคโคแมน 1 ช้อนโต๊ะ (หรือซอสถั่วเหลืองสูตรโซเดียมต่ำ)
น้ำมันมะกอก เล็กน้อย
ข้าวกล้องหุงสุก 1 ถ้วย
แครอต (ใช้มีดปอกเปลือกผลไม้ฝานให้เป็นเส้นใหญ่ ๆ)
มะเขือเทศเชอร์รีผ่าครึ่ง (ตกแต่ง)
	 


วิธีทำสเต๊กปลาแซลมอน

     1. ใส่น้ำมันมะกอกเล็กน้อยลงในกระทะ พอร้อนใส่เนื้อปลาแซลมอนลงไปกริลล์ในกระทะ
     2. โรยเกลือและพริกไทยดำบดเล็กน้อยลงบนเนื้อปลาแซลมอน กริลล์จนเนื้อปลาสุก พลิกเนื้อปลาอีกด้านขึ้นแล้วโรยด้วยพริกไทยดำและเกลืออีกครั้ง พอเนื้อปลาสุกแล้วตักใส่จาน เตรียมไว้
     3. ใช้กระทะใบเดิมเติมน้ำเปล่าลงไปพอประมาณ รอจนเดือดแล้วใส่หน่อไม้ฝรั่งลงไปลวกพอสุก จากนั้นเทน้ำลวกผักทิ้ง แล้วปรุงรสด้วยเกลือและพริกไทยดำบดเล็กน้อย ผัดให้เข้ากัน ตักขึ้นใส่จานพักทิ้งไว้
     4. ใส่น้ำจิ้มบ๊วยและซอสคิคโคแมน นำขึ้นตั้งไฟอ่อน เคี่ยวพอเข้ากันและเริ่มเหนียวข้น ปิดไฟ พักไว้
     5. จัดสเต๊กกับผักใส่ภาชนะ ราดซอสที่เคี่ยวไว้ลงบนเนื้อปลา พร้อมเสิร์ฟ
 

ดูวิธีทำ สเต๊กปลาแซลมอน เพิ่มเติมคลิก

11. สเต๊กปลาทอดกับซอสทาร์ทาร์



สูตรจาก คุณ bangbuatong60d

          สเต๊กปลาย่างก็กินบ่อยแล้วลองเปลี่ยนมาทำสเต๊กปลาทอดกันบ้างดีไหม จับปลาชุบเกล็ดขนมปังแล้วเอาไปทอดจนสุก ราดซอสทาร์ทาร์เสิร์ฟกับมันฝรั่งบด
 


ส่วนผสม สเต๊กปลาทอด (สำหรับ 6-8 ที่)


ปลาดอรี่ ชิ้นใหญ่ 4 ชิ้น
เกลือป่น
พริกไทยป่น
ไข่ไก่ตีพอแตก (สำหรับชุบปลา)
เกล็ดขนมปัง
แป้งทอดกรอบ (สำหรับชุบปลา)
ชีส
	 


ส่วนผสม ซอสทาร์ทาร์


หอมใหญ่ซอยละเอียด
เกลือป่น
ครีมสลัด
พาร์สลีย์สับ
แตงกวาดองซอยละเอียด
ไข่แดงต้มสุก 2 ฟอง
น้ำมะนาว
	 


ส่วนผสม มันบด


มันฝรั่ง
เนยสดเล็กน้อย
เกลือป่น
พริกไทยป่น
ชีสขูดฝอย
ต้นหอม
	 


เครื่องเคียง


แครอต หั่นเป็นแท่ง ๆ 2 หัว
บรอกโคลี (แบบหั่นแล้ว) 300 กรัม
ผักกาดแก้ว
	 


วิธีทำปลาดอรี่ทอด 

       1. ล้างปลาดอรี่ให้สะอาด นำไปซับน้ำและผึ่งลมให้แห้ง จากนั้นปรุงรสด้วยเกลือป่นและพริกไทยป่น หมักทิ้งไว้สักครู่
     2. เตรียมไข่ไก่ เกล็ดขนมปัง และแป้งทอดกรอบใส่ภาชนะแล้วนำชิ้นปลาที่หมักไว้ไปชุบลงในแป้งทอดกรอบ ตามด้วยชุบไข่ไก่ให้ทั่ว สุดท้ายนำไปคลุกในเกล็ดขนมปัง เตรียมไว้
     3. ใส่เนื้อปลาที่ชุบแล้วลงทอดในน้ำมัน (ใช้ไฟไม่ต้องแรงมาก) ทอดจนเหลืองอ่อน ๆ ตักขึ้นแล้วนำเข้าเตาอบอีก 5 นาที (เพื่อไล่น้ำมัน) จากนั้นโรยชีสลงไปอบต่อจนสุก เตรียมไว้
วิธีทำเครื่องเคียงสเต๊ก


ต้มแครอตและบรอกโคลีให้สุก จัดเรียงในจานเสิร์ฟ ตามด้วยผักกาดแก้วให้สวยงาม เตรียมไว้
	 


วิธีทำซอสทาร์ทาร์

       1. ขยำหอมใหญ่ซอยละเอียดกับเกลือเข้าด้วยกัน พักทิ้งไว้ให้น้ำหอมใหญ่ออกมาแล้วบีบให้แห้ง
     2. เทครีมสลัดใส่ลงโถผสมอาหาร ตามด้วยหอมใหญ่ ใบพาร์สลีย์สับ แตงกวาดอง และไข่แดงต้มสุกลงไป บีบมะนาวลงไปเล็กน้อย คนผสมให้เข้ากัน เตรียมไว้เสิร์ฟคู่กับปลาทอด
 
วิธีทำมันฝรั่งบด

     1. นำมันฝรั่งปอกเปลือกไปต้มจนนุ่ม ตักขึ้นพักให้สะเด็ดน้ำ
     2. ใส่เนยเล็กน้อยลงในโถผสมอาหาร ตักมันฝรั่งอุ่น ๆ ใส่ลงไปแล้วบดให้พอเนียนตามชอบ ใส่เกลือป่นและพริกไทยป่นลงไปนิดหน่อย ตามด้วยชีสขูดฝอย คนผสมให้เข้ากัน สุดท้ายโรยต้นหอมหั่นลงไป จัดเสิร์ฟ
 

ดูวิธีทำ สเต๊กปลาทอดกับซอสทาร์ทาร์ เพิ่มเติมคลิก

12. สเต๊กปลาดอรี่ซอสกระเทียมพริกไทย



สูตรจาก เฟซบุ๊ก บ.บวม อร่อยเลียชาม

          วันไหน ๆ ก็ทำเมนูสเต๊กปลาดอรี่ซอสกระเทียมพริกไทยอร่อย ๆ กันได้ จับเนื้อปลาหมักแล้วย่างจนสุกมาพร้อมวิธีทำซอสกระเทียมพริกไทย แต่งด้วยหน่อไม้ฝรั่งและเห็ดเข็มทอง
 


ส่วนผสม สเต๊กปลาดอรี่


ปลาดอรี่ 150 กรัม
เกลือและพริกไทยดำ สำหรับหมักปลาดอรี่
หน่อไม้ฝรั่ง
แครอต         
เห็ดเข็มทอง
	 


ส่วนผสม ซอสกระเทียมพริกไทย


น้ำมันมะกอก หรือเนย 1 ช้อนโต๊ะ
กระเทียมจีนสับ 4-5 กลีบ
รากผักชี 1 ราก
พริกไทยขาว 5-10 เม็ด
เห็ดหอม 1 ดอก
น้ำซุป หรือน้ำเปล่า 1/2 ถ้วยตวง
ซอสหอยนางรม 1 ช้อนโต๊ะ
ซีอิ๊วขาว 1 ช้อนชา
น้ำตาลทราย 1 ช้อนชา
เหล้าจีน 1 ช้อนชา (ถ้าไม่มีไม่ต้องใส่)
	 


วิธีทำสเต๊กปลาดอรี่ซอสกระเทียมพริกไทย

     1. หมักปลาดอรี่กับเกลือและพริกไทยดำ เตรียมไว้
     2. โขลกรากผักชีกับพริกไทยขาวเข้าด้วยกัน เตรียมไว้
     3. ทำซอสกระเทียมพริกไทย โดยนำกระทะขึ้นตั้งไฟ ใส่เนยหรือน้ำมันมะกอกลงไป ตามด้วยกระเทียม รากผักชีกับพริกไทยขาวโขลก และเห็ดหอมผัดจนหอม แล้วเติมน้ำซุปลงไป ลดเป็นไฟปานกลาง ปรุงรสด้วยซอสหอยนางรม ซีอิ๊วขาว และน้ำตาลทราย ชิมรสตามชอบ เคี่ยวให้ซอสงวดลง จากนั้นเร่งไฟแรงแล้วเติมเหล้าจีนลงไปพอให้แอลกอฮอล์ระเหยหมด ปิดไฟยกลงจากเตา เตรียมไว้
     4. ใส่ปลาดอรี่ลงย่างในกระทะให้สุกทั้ง 2 ด้านละประมาณ 3 นาที โดยใช้ไฟปานกลาง ตามด้วยหน่อไม้ฝรั่งและเห็ดเข็มทอง ปรุงรสด้วยเกลือและพริกไทย จัดใส่จาน ราดด้วยซอส พร้อมเสิร์ฟ
 

ดูวิธีทำ สเต๊กปลาดอรี่ซอสกระเทียมพริกไทย เพิ่มเติมคลิก

13. สเต๊กแซลมอนกับซอสเนยกระเทียม





          มาต่อกันที่เมนูสเต๊กแซลมอนซอสเนยกระเทียม จับปลาหมักเครื่องเทศกลิ่นหอม เสร็จแล้วเอาไปย่างจนสุก สุดท้ายราดซอสเนยกระเทียม
 


ส่วนผสม สเต๊กแซลมอน


เนื้อปลาแซลมอนแล่เป็นชิ้น น้ำหนักประมาณ 200 กรัม จำนวน 1 ชิ้น
มัสตาร์ดครีม 1 ช้อนชา
เกลือป่น 1/4 ช้อนชา
พริกไทยดำบด 1/4 ช้อนชา
ทารากอน 1/4 ช้อนชา
น้ำมันมะกอก 1 ช้อนโต๊ะ
มะนาวเหลืองฝานแว่น สำหรับแต่ง
	 


ส่วนผสม ซอสเนยกระเทียม


เนยสดชนิดเค็ม 50 กรัม
กระเทียมสับละเอียด 2 ช้อนโต๊ะ
ทารากอน 1 ช้อนชา
พริกไทยดำบด 1/2 ช้อนชา
	 


วิธีทำซอสเนยกระเทียม


ใส่เนยลงในกระทะ ใส่กระเทียมลงผัดจนมีกลิ่นหอม ใส่ทารากอน และพริกไทยดำ ผัดให้เข้ากัน เตรียมไว้ตักราดลงบนชิ้นปลาแซลมอน
	 


วิธีทำสเต๊กแซลมอน

     1. ซับน้ำจากเนื้อปลาแซลมอนให้แห้ง ทามัสตาร์ดครีมบนเนื้อปลา โรยเกลือป่น พริกไทยดำบด และทารากอนให้ทั่ว หมักทิ้งไว้ในตู้เย็นสักครู่
     2. ใส่น้ำมันมะกอกลงในกระทะนำขึ้นตั้งไฟพอร้อน ใส่ปลาแซลมอนลงย่างจนสุกเหลืองทั้งสองด้าน ตักขึ้นใส่จาน ราดซอสเนยกระเทียมที่เตรียมไว้ แต่งให้สวยงามด้วยมะนาวเหลืองฝานแว่น
 

ดูวิธีทำ สเต๊กแซลมอนกับซอสเนยกระเทียม เพิ่มเติมคลิก

14. สเต๊กเนื้อโคขุนจิ้มแจ่ว



สูตรจาก เฟซบุ๊ก บ.บวม อร่อยเลียชาม

          จากที่กินสเต๊กหมูกับสเต๊กไก่มาหลายครั้ง คราวนี้ลองเปลี่ยนมาทำสเต๊กเนื้อกันบ้างดีไหม จับเนื้อหมักกับซอสปรุงรส ข้าวคั่ว และพริกป่น ย่างจนสุกตามชอบ สุดท้ายราดน้ำจิ้มแจ่วรสแซ่บ
 


ส่วนผสม เนื้อสเต๊ก


เนื้อโคขุน หั่นเต๋า 200 กรัม (ใช้ค้อนสำหรับทุบเนื้อ ทุบเพื่อช่วยให้เนื้อนุ่มขึ้น)
ซอสหอยนางรม 1 ช้อนโต๊ะ
ซอสปรุงรส 1/2 ช้อนโต๊ะ
เกลือป่น 1/4 ช้อนชา
น้ำมันมะกอก (หรือน้ำมันพืช) 2 ช้อนโต๊ะ
น้ำตาลทราย 1 ช้อนชา
ข้าวคั่วป่น 1 ช้อนโต๊ะ
พริกป่น 1/2 ช้อนโต๊ะ
เนยสด เล็กน้อยสำหรับย่าง
เห็ดเข็มทองผัดเนย สำหรับเสิร์ฟ
ผักสลัด สำหรับเสิร์ฟ
ขนมปังโฮลวีต สำหรับเสิร์ฟ
	 


ส่วนผสม น้ำจิ้มแจ่ว (สำหรับ 1 ถ้วย)


น้ำมะขามเปียก 2 ช้อนโต๊ะ
น้ำมะนาว 1 ช้อนโต๊ะ
น้ำปลา 3 ช้อนโต๊ะ
น้ำตาลทราย 1 ช้อนชา
ข้าวคั่ว 1 ช้อนโต๊ะ
พริกป่น 1/2 ช้อนโต๊ะ (เพิ่ม-ลดได้ตามชอบ)
ต้นหอมซอย
ผักชีฝรั่งซอย
	 


วิธีทำสเต๊กเนื้อโคขุน

     1. หมักเนื้อกับซอสหอยนางรม ซอสปรุงรส เกลือป่น น้ำมันมะกอก น้ำตาลทราย ข้าวคั่วป่น และพริกป่น คลุกเคล้าให้เข้ากัน หมักทิ้งไว้ 1 คืน เพื่อให้เนื้อนุ่มและรสชาติเข้าเนื้อ
     2. นำเนื้อที่หมักไว้ลงย่างในกระทะ ใช้เนยนิดหน่อย ย่างให้สุกแค่ระดับปานกลาง (medium) จัดจานเสิร์ฟพร้อมเห็ดเข็มทองผัดเนย ผักสลัด และขนมปังโฮลวีต
     3. ทำน้ำจิ้มแจ่วโดยคนผสมส่วนผสมทั้งหมดให้เข้ากัน ชิมรสแล้วปรุงเพิ่มตามรสชาติที่ชอบ เสิร์ฟพร้อมกับสเต๊ก
 

ดูวิธีทำ สเต๊กเนื้อโคขุนจิ้มแจ่ว เพิ่มเติมคลิก

15. สเต๊กเนื้อซอสเนยกระเทียม





          ถ้าอยากรู้ว่ารสชาติเข้ากันดีไหมก็มาลองทำเมนูสเต๊กเนื้อซอสเนยกระเทียมกันสิคะ จับเนื้อหมักกับเกลือและพริกไทยแล้วเอาไปย่างจนสุกตามชอบ สุดท้ายทำซอสเนยกระเทียมกลิ่นหอม แต่งด้วยผักตามชอบ
 


ส่วนผสม สเต๊กเนื้อซอสกระเทียม


เนื้อสันในวัว น้ำหนัก 150-200 กรัม จำนวน 1 ชิ้น
เกลือป่น เล็กน้อยสำหรับหมักเนื้อ
พริกไทยป่น เล็กน้อยสำหรับหมักเนื้อ
น้ำมันมะกอก 2 ช้อนโต๊ะ
เนยสดชนิดเค็ม 1 ช้อนโต๊ะ
หอมใหญ่สับละเอียด 1 หัว
กระเทียมสับหยาบ 1/4 ถ้วย
ไวน์แดง 1 ช้อนโต๊ะ
แป้งสาลีอเนกประสงค์ 1+1/2 ช้อนโต๊ะ
น้ำซุป 1 ถ้วย
เกลือป่น
พริกไทยป่น
บรอกโคลีลวกสุก
ผักสลัดตามชอบ
มะเขือเทศหั่น 4 ส่วน
	 


วิธีทำสเต๊กเนื้อซอสกระเทียม

     1. ตัดแต่งเนื้อวัวให้เป็นชิ้นตามชอบ ใส่อ่างผสม เติมเกลือป่น และพริกไทยป่น เคล้าผสมให้เข้ากัน พักทิ้งไว้ในตู้เย็นสักครู่ หรือประมาณ 15-20 นาที
     2. นำกระทะสำหรับย่างขึ้นตั้งไฟ ใส่น้ำมันมะกอก 1 ช้อนโต๊ะ ใช้ไฟปานกลาง ย่างเนื้อจนสุกทั้งสองด้าน (ระดับความสุกเลือกตามความชอบ) ตักใส่จาน เตรียมไว้
     3. ใส่น้ำมันมะกอกที่เหลือ และเนยลงในกระทะ นำขึ้นตั้งไฟจนร้อน ใช้ไฟอ่อน จากนั้นใส่กระเทียมลงผัดจนหอม ตามด้วยหอมใหญ่ ใส่ไวน์แดง และแป้งลงผัดจนเข้ากัน และแป้งเริ่มใส เติมน้ำซุปลงผัดจนซอสเริ่มข้น ปรุงรสด้วยเกลือป่น และพริกไทยป่นเล็กน้อย ยกลงจากเตา ตักราดลงบนเนื้อสเต๊กที่เตรียมไว้ แต่งด้วยบรอกโคลีลวกสุก ผักสลัด และมะเขือเทศให้สวยงาม พร้อมรับประทาน
 

ดูวิธีทำ สเต๊กเนื้อซอสกระเทียม เพิ่มเติมคลิก

          วันหยุดหรือวันว่าง ๆ ใครอยากทำสเต๊กยอดนิยมที่ครัวบ้านจัดเลยนะคะ เสิร์ฟคู่กับซอสทาร์ทาร์ ซอสเนยกระเทียม หรือน้ำจิ้มแจ่วก็ตามสะดวกเลยค่ะ ถ้าอยากกินเอาอิ่มจัดข้าวสวยหรือขนมปังปิ้งด้วยเลยจ้า
 

สนใจให้ kapook.com แนะนำการทำอาหารด้วยเครื่องปรุง ของใช้ในครัว หรืออื่น ๆ รับทำการตลาดด้วย social network, content marketing คลิกเลย
 





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













15 สูตรทำสเต๊กยอดนิยม อร่อยนุ่มอิ่มท้องแบบโฮมเมด




อัปเดตล่าสุด 16 สิงหาคม 2562 เวลา 11:53:48
 46,292 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































