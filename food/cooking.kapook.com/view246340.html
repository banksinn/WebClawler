




สูตรขนมสไตล์มินิมอล ถ่ายรูปสวย หน้าตาดีโชว์เพื่อนได้


















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ












kapook cooking > 
            สูตรขนมอื่นๆ












20 สูตรขนมสไตล์มินิมอล ถ่ายรูปสวย ทำไม่ยากลงโซเชียลได้





16,287อ่าน














0












           ลองทำโชว์ภาพสวย ๆ กันหน่อย กับสูตรขนมสไตล์มินิมอล ถ่ายรูปสวย หน้าตาดีแถมอร่อย ทำกินเองก็ได้ หรือทำขายก็เลิศ  




             ใครกำลังมองหาขนมมินิมอล เอาไว้ทำอวดเพื่อนหรือทำขาย กระปุกดอทคอมขอนำเสนอวิธีทำขนมสไตล์มินิมอล ถ่ายรูปสวย เช่น เค้กมินิมอล เค้กโยเกิร์ต เค้กเลมอน บลูเบอร์รีชีสเค้ก เป็นต้น กินกับกาแฟตอนเช้าหรือบ่ายก็เข้ากันดีเลย
1. สโคนส้ม



ภาพจาก ครัวป้ามารายห์

          ภาพสวยน่ากินจริง ๆ สำหรับครีมสโคนส้ม ทำจากแป้งเค้กผสมผงฟู ใส่กลิ่นวานิลลาและวิปปิ้งครีม แต่งด้วยผลส้มสุก



ส่วนผสม ครีมสโคนส้ม


แป้งเค้ก 300 กรัม
ผงฟู 1 ช้อนโต๊ะ
เกลือป่น 1/4 ช้อนชา
น้ำตาลทราย 50 กรัม
ผิวส้ม 10 กรัม
วิปปิ้งครีม 300 กรัม
กลิ่นวานิลลา 1 ช้อนชา
วิปปิ้งครีม สำหรับทาหน้าขนม
ส้ม 3 ลูก


วิธีทำครีมสโคนส้ม

     1. ผสมแป้ง น้ำตาลทราย ผงฟู และเกลือป่น คนให้เข้ากัน ใส่ผิวส้มลงไป คนให้เข้ากัน พักไว้
     2. ผสมกลิ่นวานิลลากับวิปปิ้งครีม คนให้เข้ากัน เทลงไปในอ่างผสม (แบ่งใส่สัก 3 รอบ)
     3. ใช้ไม้พายคนให้แป้งกับวิปปิ้งครีมเข้ากัน พอคนไม่ได้แล้วก็นำมานวดต่อเล็กน้อยให้พอเข้ากัน จับให้เป็นก้อน รีดให้ได้ความหนาประมาณ 1.5 เซนติเมตร
     4. นำพิมพ์วงกลมมากด ทาหน้าสโคนด้วยวิปปิ้งครีม
     5. หั่นส้มให้ได้ความหนาประมาณ 3 มิลลิเมตร วางลงบนสโคน อบด้วยอุณหภูมิ 200 องศาเซลเซียส ใช้ไฟบน-ล่าง เป็นเวลา 12-15 นาที กินตอนอุ่น ๆ ได้เลย
 

ดูวิธีทำ สโคนส้ม เพิ่มเติมคลิก

2. ชีสเค้กทอมแอนด์เจอร์รี่



ภาพจาก คุณ thai nutrition สมาชิกเว็บไซต์พันทิปดอทคอม

           ใครกลัวอ้วนมาทำขนมมินิมอลสไตล์คีโตกันค่ะ ขอแนะนำชีสเค้กทอมแอนด์เจอร์รี่ สูตรไร้แป้ง ไร้น้ำตาล ฐานใส่ผงโกโก้ มาพร้อมครีมชีสสีสวย


ส่วนผสม ฐานชีสเค้ก


แป้งอัลมอนด์ 20 กรัม
ผงโกโก้ 10 กรัม
อิริทริทอล (สารให้ความหวานแทนน้ำตาล) 15 กรัม
เนยละลาย 20 กรัม


ส่วนผสม ครีมชีส


แผ่นเจลาติน 1/2 แผ่น
น้ำอุ่น
ครีมชีส 50 กรัม
อิริทริทอล (สารให้ความหวานแทนน้ำตาล) 25 กรัม
วิปปิ้งครีม 100 กรัม
สีผสมอาหารตามชอบ


วิธีทำชีสเค้กทอมแอนด์เจอร์รี่

     1. เริ่มทำฐานเค้กก่อน โดยผสมแป้งอัลมอนด์ โกโก้ และอิริทริทอล เข้าด้วยกัน แล้วตามด้วยเนยละลาย นำไปกรุก้นพิมพ์แล้วแช่เย็นประมาณ 30 นาที 
     2. ระหว่างนั้นทำตัวชีสเค้ก เริ่มจากแช่แผ่นเจลาตินในน้ำอุ่นทิ้งไว้
     3. ผสมครีมชีส (อุณหภูมิห้อง) กับอิริทริทอล คนให้เนียน ตามด้วยเจลาติน คนให้เข้ากัน ใส่สีผสมอาหารและใส่เจลาตินที่ละลายแล้ว คนจนเข้ากัน 
     4. อีกถ้วยหนึ่งตีวิปปิ้งครีมให้ตั้งยอดอ่อน เทวิปปิ้งครีมลงไปในส่วนผสมครีมชีส คนจนเข้ากัน ใส่สีผสมอาหารเพิ่ม คนให้เข้ากัน
     5. แกะฐานช็อกโกแลตที่เซตตัวแล้วออกมา หยอดตัวชีสเค้กลงในพิมพ์ และวางทับด้วยตัวฐานช็อกโกแลต แล้วนำไปแช่ช่องแข็งประมาณ 1 ชั่วโมง เพื่อให้เซตตัว ค่อย ๆ แกะออกจากพิมพ์ รอให้คลายตัวสักพัก จัดเสิร์ฟ
 

ดูวิธีทำ ชีสเค้กทอมแอนด์เจอร์รี่ เพิ่มเติมคลิก

3. ชีสเค้กมะม่วง



ภาพจาก คุณ poppy farm สมาชิกเว็บไซต์พันทิปดอทคอม

           ใครไม่กลัวอ้วนมาลองทำชีสเค้กมะม่วงกันเถอะ ฐานทำจากแครกเกอร์ผสมเนย มาพร้อมครีมชีสมะม่วงสีสวย


ส่วนผสม ฐานชีสเค้ก


แครกเกอร์ 90 กรัม
เนยละลาย 50 กรัม


ส่วนผสม ครีมชีสมะม่วง


เจลาตินแผ่น 8 กรัม
น้ำเย็น
มะม่วง (ผ่านการปั่นและกรองแล้ว) 80 กรัม
ครีมชีส 200 กรัม
น้ำตาลทราย 60 กรัม
น้ำมะนาว 150 กรัม
สีผสมอาหารสีเหลือง
วิปครีม 150 กรัม


วิธีทำชีสเค้กมะม่วง

     1. ทำฐานโดยนำแครกเกอร์เข้าเครื่องปั่น ปั่นให้ละเอียด หลังจากนั้นใส่เนยละลายลงไป ปั่นต่อให้เข้ากัน เทส่วนผสมของฐานลงในพิมพ์ถอดก้นได้ ใครมีแบบพิมพ์สปริงฟอร์ม (spring form) สามารถใช้ได้เลย กดฐานให้แน่น ๆ นำไปแช่ตู้เย็นอย่างน้อย 30 นาที
     2. ทำส่วนชีสเค้ก โดยนำเจลาตินแบบแผ่นแช่ในน้ำเย็นอย่างน้อย 15 นาที ให้เจลาตินบวมเต็มที่ ปั่นมะม่วงสุกให้ละเอียด เสร็จแล้วนำไปกรองผ่านตะแกรง 
     3. ตีครีมชีสให้เนียนแล้วใส่น้ำตาลทรายลงไป ตีจนเป็นเนื้อเดียวกัน ใส่มะม่วงปั่น น้ำมะนาว เจลาตินละลาย (เอาไปละลายในไมโครเวฟ ใช้ไฟอ่อน 30 วินาที) และสีผสมอาหารสีเหลือง ตามลำดับ โดยแต่ละขั้นตอนการใส่ส่วนผสมข้างต้นให้ตีจนส่วนผสมเข้ากันก่อน จึงใส่ส่วนผสมถัดไป พักไว้
     4. ตีวิปปิ้งครีมให้ตั้งยอดกลาง ค่อย ๆ ทยอยใส่วิปครีมประมาณ 2 รอบลงในส่วนของครีมชีส และตะล่อมจนเนื้อเนียน เทส่วนผสมครีมชีสมะม่วงลงบนฐานแครกเกอร์แล้วเกลี่ยหน้าให้เรียบ เอาไปแช่เย็นอย่างน้อย 4 ชั่วโมง หรือแช่ข้ามคืนไปเลยได้ ต้องแน่ใจว่าขนมเซตตัวดี ไม่เช่นนั้นตอนถอดพิมพ์ขนมจะเสียทรง
     5. เมื่อครบเวลาถอดพิมพ์ โดยอาจจะวางพิมพ์บนแก้วหรือภาชนะทรงสูงเพื่อง่ายต่อการดึงพิมพ์ลง และใช้ผ้าชุบน้ำอุ่นประคบรอบพิมพ์ ค่อย ๆ ดึงพิมพ์ลง ใช้ที่ตักผลไม้ซึ่งขอยกให้เป็นพระเอกในงานนี้ จุ่มลงในน้ำอุ่นแล้วเช็ดให้แห้งเพื่อป้องกันการติดของชีสเค้ก
     6. ค่อย ๆ ตักชีสเค้กออกเป็นครึ่งวงกลม จะเอาวงเล็กหรือวงใหญ่ตามสะดวกเลยค่ะ ทำตรงมุม ๆ และด้านข้างด้วยนะคะจะได้เหมือนของจริง
 

ดูวิธีทำ ชีสเค้กมะม่วง เพิ่มเติมคลิก

4. นิวยอร์กชีสเค้ก



ภาพจาก คุณ little pastry chef

           ถ้าชอบกินชีสเค้ก อยากให้ลองทำนิวยอร์กชีสเค้ก มาพร้อมวิธีทำตัวฐานกรุบกรอบกับครีมชีสโยเกิร์ต แต่งด้วยสตรอว์เบอร์รี


ส่วนผสม ตัวฐานชีสเค้ก


บิสกิตไดเจสทีฟ 100 กรัม (1 ถ้วย)
เนยจืด 60 กรัม


ส่วนผสม ชีสเค้ก


ครีมชีส (philadelphia cheese) 625 กรัม
น้ำตาลทราย 70 กรัม
แป้งสาลีอเนกประสงค์ 2 ช้อนโต๊ะ
กลิ่นวานิลลา 1 ช้อนโต๊ะ
โยเกิร์ต 135 กรัม
ไข่ไก่ 2 ฟอง


ส่วนผสม สำหรับตกแต่งชีสเค้ก


สตรอว์เบอร์รี 6-9 ลูก
ราสป์เบอร์รี 6-9 ลูก
แยมสตรอว์เบอร์รี 45 กรัม


วิธีทำตัวฐานชีสเค้ก

     1. นำบิสกิตมาบดให้ละเอียด
     2. นำเนยไปละลายในไมโครเวฟ 20 วินาที หรือจนเนยละลาย แล้วนำมาผสมในบิสกิตให้เข้ากัน
     3. นำไปกรุในพิมพ์เค้กทรงกลมถอดก้นได้ขนาด 8 นิ้ว กรุบิสกิตให้แน่น และนำไปอบที่อุณหภูมิ 175 องศาเซลเซียส ประมาณ 10 นาที พักให้เย็น

วิธีทำครีมชีส

     1. นำครีมชีส นํ้าตาลทราย แป้งสาลีอเนกประสงค์ และกลิ่นวานิลลา มาใส่ในชามผสม ตีให้เข้ากัน ใส่โยเกิร์ตลงผสมกับครีมชีส ตีให้เข้ากัน
     2. ใส่ไข่ไก่ลงไปผสมกับครีมชีส โดยใส่ไข่ทีละฟอง ตีผสมกันจนเข้ากันดี
     3. นำส่วนของครีมชีสเทลงในพิมพ์เค้กที่กรุบิสกิตไว้แล้ว
     4. นำชีสเค้กไปเข้าเตาอบ โดยอบที่อุณหภูมิ 150 องศาเซลเซียส ประมาณ 35 นาที หลังจากนั้นปรับอุณหภูมิเตาอบลงมาที่ 135 องศาเซลเซียส และอบต่ออีก 35 นาที หรือจนตรงกลางขนมใกล้เซตตัว จึงนำขนมออกจากเตาอบมาพัก แล้วนำเข้าตู้เย็นอย่างต่ำประมาณ 4 ชั่วโมง ก่อนที่จะนำชีสเค้กออกจากพิมพ์ได้ โดยใช้มีดปลายแหลมวนรอบพิมพ์เค้กก่อนถอดพิมพ์

วิธีตกแต่งหน้าชีสเค้ก

     1. นำสตรอว์เบอร์รีเเละราสป์เบอร์รีมาล้างทำความสะอาดและเช็ดให้แห้ง แล้วนำสตรอว์เบอร์รีมาหั่นครึ่ง
     2. นำแยมสตรอว์เบอร์รีไปเข้าไมโครเวฟประมาณ 20 วินาที
     3. นำสตรอว์เบอร์รีและราสป์เบอร์รีใส่ลงไปในแยม แล้วคนผสมอย่างเบามือ เสร็จแล้วนำไปตกแต่งหน้าชีสเค้ก
 

ดูวิธีทำ นิวยอร์กชีสเค้ก เพิ่มเติมคลิก

5. เค้กโยเกิร์ต



ภาพจาก คุณ sujitrar สมาชิก​เว็บไซต์พันทิปดอทคอม

           อร่อยนุ่มเด้งจริง ๆ สำหรับเค้กโยเกิร์ต แยกส่วนผสมของไข่แดงและไข่ขาวแล้วมาตีรวมกัน ทีเด็ดคือใส่โยเกิร์ต สุดท้ายโรยไอซิ่งหรือแต่งหน้าได้ตามชอบ


ส่วนผสม ไข่แดง


แป้งข้าวโพด 20 กรัม 
แป้งเค้ก 30 กรัม 
ไข่แดง (เบอร์ 2) 3 ฟอง 
กลิ่นวานิลลา 1 ช้อนชา 
เกลือ 1/4 ช้อนชา 
โยเกิร์ต 130 กรัม
น้ำมันดอกทานตะวัน 1 ช้อนโต๊ะ


ส่วนผสม ไข่ขาว


ไข่ขาว (เบอร์ 2) 3 ฟอง 
น้ำตาลทราย 60 กรัม 
น้ำมะนาว 1 ช้อนชา


วิธีทำเค้กโยเกิร์ต

     1. เปิดเตาอบที่อุณหภูมิ 150 องศาเซลเซียส 
     2. เตรียมพิมพ์โดยใช้พิมพ์ถอดก้น ดังนั้นให้นำกระดาษฟอยล์ห่อพิมพ์ให้เรียบร้อยไม่ให้น้ำซึมผ่านเข้าไปได้ เนื่องจากเราจะอบแบบรองน้ำ 
     3. ร่อนแป้งทั้ง 2 ชนิดรวมกัน และพักไว้
     4. ทำส่วนผสมไข่แดง โดยนำไข่แดงใส่ชามผสม ตีจนขึ้นฟูและสีนวล หลังจากนั้นใส่กลิ่นวานิลลา คนให้เข้ากัน ใส่เกลือ ใส่โยเกิร์ต และน้ำมัน คนให้เข้ากัน หลังจากนั้นใส่แป้งที่ร่อนไว้ ตะล่อมแป้งและส่วนผสมอื่น ๆ ให้เข้ากัน ให้แป้งละลายกับของเหลวให้หมด ไม่ให้เห็นเป็นเม็ดสีขาว ๆ หลังจากนั้นพักไว้
     5. ทำส่วนผสมไข่ขาว โดยนำไข่ขาวและน้ำมะนาวใส่ลงในโถตี ตีด้วยความเร็วปานกลางจนขึ้นฟองละเอียด หลังจากนั้นทยอยใส่น้ำตาลทรายจนหมด
     6. ตีจนไข่ขาวตั้งยอดอ่อน หลังจากนั้นทยอยตักไข่ขาวใส่ลงในส่วนผสมของไข่แดงที่พักไว้และตะล่อมให้เข้ากัน โดยจะแบ่งตักไข่ขาว 3 ครั้ง
     7. เมื่อตะล่อมส่วนผสมทุกอย่างเข้ากันดีแล้ว ให้เทใส่พิมพ์ 1 ปอนด์ กรุกระดาษไข และห่อฟอยล์ให้เรียบร้อย แล้วนำเข้าอบ อบรองน้ำที่อุณหภูมิ 140 องศาเซลเซียส ใช้ไฟบน-ล่าง ประมาณ 50 นาที หรือจนกว่าจะสุก เมื่ออบเสร็จแล้วนำมาพักไว้ให้อุ่น จึงนำออกจากพิมพ์ โรยไอซิ่ง
 

ดูวิธีทำ เค้กโยเกิร์ต เพิ่มเติมคลิก

6. เค้กเลมอน



ภาพจาก ครัวป้ามารายห์

          ถ้าได้ลองทำเค้กเลมอนรับรองไม่เลี่ยน สูตรนี้ใส่ทั้งน้ำเลมอน ผิวเลมอน และแต่งด้วยเลมอน เพิ่มความฟรุ้งฟริ้งจากไอซิ่งเกลซ



ส่วนผสม เค้กเลมอน


เนยสดรสเค็ม 100 กรัม
ครีมชีส 110 กรัม
น้ำตาลทราย 80-90 กรัม
ไข่ไก่ 3 ฟอง
แป้งอเนกประสงค์หรือแป้งเค้ก 135 กรัม
ผงฟู 1 ช้อนชา
น้ำเลมอน 2 ช้อนโต๊ะ
ผิวเลมอน 1+1/2 ช้อนโต๊ะ
สีผสมอาหารสีเหลือง
เลมอน (สำหรับแต่ง)


ส่วนผสม ไอซิ่งเกลซมะนาว


ไอซิ่ง 150 กรัม
น้ำมะนาว 3 ช้อนโต๊ะ


วิธีทำเค้กเลมอน

     1. ใส่เนยสดรสเค็มลงอ่างผสม ตีจนเนยขึ้นฟูเล็กน้อย ตามด้วยครีมชีสตีจนเข้ากัน
     2. ใส่น้ำตาลทราย ปั่นจนเข้ากัน ตามด้วยไข่ไก่ ตีจนเข้ากัน ร่อนแป้งเค้กกับผงฟูลงไป ตะล่อมแป้งหรือตีจนเข้ากัน ใส่น้ำเลมอนกับผิวเลมอนลงไป จากนั้นใส่สีผสมอาหารสีเหลืองลงไป
     3. หยอดใส่พิมพ์ประมาณ 3/4 ของถ้วย อบด้วยอุณหภูมิ 180 องศาเซลเซียส ใช้ไฟบน-ล่าง เป็นเวลา 20-25 นาที นำออกมาพักบนตะแกรงจนเย็น
     4. ทำไอซิ่งเกลซ โดยผสมน้ำมะนาวกับน้ำตาลไอซิ่ง คนให้เข้ากัน บีบหรือราดบนเค้ก ตกแต่งด้วยเลมอน
 

ดูวิธีทำ เค้กเลมอน เพิ่มเติมคลิก

7. เค้กโรลมะม่วง



ภาพจาก  bake with heart สมาชิกเว็บไซต์พันทิปดอทคอม

           คนรักมะม่วงต้องถูกใจเมนูเค้กโรลมะม่วงแน่นอน เนื้อเค้กโรลวานิลลา สอดไส้ครีมสดและมะม่วงสุก แต่งหน้าด้วยผลไม้ตามชอบ


ส่วนผสม เค้กโรลวานิลลา (สำหรับพิมพ์สี่เหลี่ยมขนาด 28x28 เซนติเมตร)


ไข่ไก่ 3 ฟอง
น้ำตาลทราย 65 กรัม
กลิ่นวานิลลา 1/2 ช้อนชา
เกลือ 1 หยิบนิ้ว
แป้งเค้ก 65 กรัม
ผงฟู 1/2 ช้อนชา
น้ำมันพืช 15 กรัม
มะม่วงสุก
ผลไม้แต่งตามชอบ


ส่วนผสม ไซรัป (สำหรับพรมเค้ก)


น้ำต้มสุก 15 กรัม (เย็นแล้ว)
น้ำตาลทราย 10 กรัม
เหล้ามาลิบู (malibu) 1 ช้อนชา (อยากให้มีรสเหล้าที่แรงขึ้นก็เพิ่มปริมาณไป)


ส่วนผสม ครีมสด


วิปปิ้งครีม 250 กรัม
น้ำตาลทราย 25 กรัม


วิธีทำเค้กโรลมะม่วง

     1. เปิดเตาอบที่อุณหภูมิ 165 องศาเซลเซียส เปิดไฟบน-ล่าง และแยกไข่แดงกับไข่ขาวให้เรียบร้อย จากนั้นเริ่มตีไข่ขาวให้มีฟองหยาบ ค่อย ๆ ใส่น้ำตาลทรายลงไปทีละน้อย ตีจนตั้งยอดกลาง ไม่อ่อนไปและไม่แข็งจนเกินไป
     2. ใส่ไข่แดงทั้งหมดลงไป แล้วตีด้วยสปีดต่ำให้พอเข้ากัน ใส่กลิ่นวานิลลาและเกลือลงไป
     3. ร่อนแป้งกับผงฟูใส่ลงไปแล้วผสมให้เข้ากันด้วยตะกร้อมือ ตักส่วนผสมที่ได้ออกมาสัก 2-3 ช้อนโต๊ะ ใส่ลงไปในถ้วยน้ำมันพืช คนผสมให้เข้ากันดี เทกลับลงไปในโถผสมใบใหญ่ ใช้ไม้พายตะล่อมเบา ๆ ให้เข้ากันดีอีกครั้ง เทลงใส่ถาดที่เตรียมไว้ รองกระดาษรองอบให้เรียบร้อย ปาดให้เรียบเสมอกัน
     4. นำเข้าอบที่อุณหภูมิ 165 องศาเซลเซียส ประมาณ 12 นาที เมื่อขนมสุกแล้วพักให้อุ่น ๆ แล้วแกะคลี่มุมขอบกระดาษออก แล้วม้วนไปทั้งกระดาษ พักไว้จนเย็นค่อยคลี่ขนมออก
     5. ใช้กระดาษรองอบอีกแผ่นประกบที่ด้านบนของขนม พลิกขนมแล้วลอกกระดาษรองอบอีกฝั่งออกมา แล้วปาดครีมด้านที่มีผิวขนม
     6. ทำส่วนผสมไซรัปโดยผสมทุกอย่างเข้าด้วยกัน ใช้ช้อนคนให้น้ำตาลละลายเข้ากันดี เสร็จแล้วใช้แปรงจุ่มน้ำเชื่อมแล้วทาให้ชุ่มทั่วเค้กทั้งแผ่น
     7. ทำส่วนผสมครีมสด โดยตีวิปปิ้งครีมกับน้ำตาลทรายจนตั้งยอด แบ่งครีมออกมา 170 กรัม สำหรับปาดโรลเค้ก และอีก 80 กรัมที่เหลือเตรียมใส่ถุงบีบไว้ สำหรับบีบครีมตกแต่งด้านบนเค้ก
     8. หั่นมะม่วงสุกวางลงไปตามชอบ ในสูตรวางแค่ 3 แถว ใส่เยอะไปเดี๋ยวม้วนยาก แต่ใส่น้อยไปก็จะไม่อร่อย เอาเป็นว่ากำลังดี เอาแบบพอดีแล้วกัน ม้วนเค้กตามอัธยาศัย ม้วนเสร็จแล้วนำไปแช่เย็นให้เค้กเซตตัวสัก 1 ชั่วโมงค่อยตัด บีบครีมด้านบนและตกแต่งด้วยผลไม้ตามชอบ
 

ดูวิธีทำ เค้กโรลมะม่วง เพิ่มเติมคลิก

8. โดนัทแฟนซี



ภาพจาก คุณ kitty chef สมาชิกเว็บไซต์พันทิปดอทคอม

          ว้าว ! โดนัทจิ๋วหน้าตาฟรุ้งฟริ้งดีจัง สูตรนี้ทำง่ายเพราะใช้แป้งโดนัทสำเร็จรูป แต่งหน้าเป็นรูปสัตว์ได้ตามชอบ 



ส่วนผสม โดนัทจิ๋ว


แป้งโดนัทสูตรตามชอบ (สูตรแป้งโดนัท)
ช็อกโกแลตหลากสี
อัลมอนด์สไลซ์ สำหรับแต่ง
เกล็ดน้ำตาล สำหรับแต่ง


วิธีทำโดนัทจิ๋ว

     1. เตรียมแป้งโดนัทและช็อกโกแลตหลากสีตามต้องการ
     2. ทำโดนัทจิ๋วโดยการใช้เครื่องทำโดนัท หยอดแป้งลงไปในหลุม ปิดฝารอสุก นำขึ้นมาพักไว้
     3. ละลายช็อกโกแลตสีเหลือง เพื่อที่จะทำหน้าผึ้งน้อยชุบช็อกโกแลตรอบแรก แล้ววางพักไว้บนตะแกรงจนช็อกโกแลตเซตตัว จากนั้นก็ชุบช็อกโกแลตสีเหลืองรอบที่ 2 ก็จะหน้าเนียนสวยขึ้น เริ่มวาดหน้าวาดตัวหวังจะให้เป็นผึ้งน้อย และวาดเป็นรูปแมวเหมียว โดยใช้อัลมอนด์สไลซ์ทำเป็นหู แล้วนำไปชุบช็อกโกแลตสีขาว 2 รอบ จัดการวาดหน้าวาดตาให้น่ารักตามชอบ
 

ดูวิธีทำ โดนัทแฟนซี เพิ่มเติมคลิก

9. บลูเบอร์รีชีสเค้ก



ภาพจาก คุณ little pastry chef

           แม้ไม่ใช่บลูเบอร์รีชีสเยิ้มแต่ก็หยวน ๆ กันได้กับสูตรบลูเบอร์รีชีสเค้ก สูตรครีมชีสใส่เจลาตินและวิปปิ้งครีม ราดซอสบลูเบอร์รีโฮมเมด


ส่วนผสม ฐานชีสเค้ก


เนยจืด 35 กรัม
บิสกิตไดเจสทีฟ 70 กรัม


ส่วนผสม ชีสเค้ก


แผ่นเจลาติน 6 กรัม
ครีมชีส 300 กรัม
น้ำตาลทราย 46 กรัม
กลิ่นวานิลลา 1 ช้อนชา
วิปปิ้งครีม 300 กรัม
นม 46 กรัม


ส่วนผสม ซอสบลูเบอร์รีโฮมเมด


บลูเบอร์รี 100 กรัม
น้ำตาลทราย 45 กรัม
น้ำส้ม 85 กรัม
แป้งข้าวโพด 10 กรัม
น้ำ 20 กรัม
น้ำมะนาว 1/2 ช้อนโต๊ะ


วิธีทำบลูเบอร์รีชีสเค้ก

     1. ทำฐานชีสเค้ก โดยนำเนยใส่ในชามทนความร้อนแล้วเอาไปวางลงในหม้อที่มีน้ำร้อน รอให้เนยละลาย นำบิสกิตมาบดให้ละเอียด เทเนยละลายลงไปผสมให้เข้ากัน
     2. นำตัวบิสกิตเข้าไปกรุในตัวพิมพ์เค้กขนาดเส้นผ่าศูนย์กลาง 14 เซนติเมตร กดให้แน่น เสร็จแล้วแช่ในตู้เย็น 30 นาที
     3. ทำชีสเค้ก โดยนำแผ่นเจลาตินไปแช่ในน้ำเย็นจัด หรือน้ำผสมน้ำแข็งประมาณ 10 นาที
     4. นำครีมชีส น้ำตาลทราย และวานิลลา ใส่ลงไปในอ่างผสม คนให้เข้ากัน ใส่วิปปิ้งครีมลงไปผสมกับครีมชีส ตีให้ขึ้นยอดอ่อน
     5. เอานมเข้าไมโครเวฟประมาณ 20 วินาที และรีดนํ้าออกจากเจลาติน แล้วนำไปใส่ในนมที่ร้อน ผสมให้เข้ากัน
     6. นำเจลาตินที่ละลายแล้วลงไปผสมในครีมชีส คนให้เข้ากัน นำครีมชีสใส่ลงในพิมพ์ที่กรุฐานด้วยบิสกิตที่เตรียมไว้ ปาดให้หน้าชีสเค้กเรียบ แช่ไว้ในตู้เย็นอย่างน้อย 2-4 ชั่วโมง
     7. ใช้ผ้าชุบน้ำอุ่นพันรอบพิมพ์เค้กเพื่อถอดพิมพ์เค้กออกจากชีสเค้ก
     8. นำซอสบลูเบอร์รีโฮมเมดมาตกแต่ง จัดเสิร์ฟ
     9. ทำซอสบลูเบอร์รี โดยนำบลูเบอร์รี น้ำส้ม และน้ำตาลทราย ใส่ลงไปในหม้อแล้วนำไปต้ม โดยใช้ไฟกลางค่อนไปทางอ่อน เมื่อบลูเบอร์รีที่ต้มไว้เดือด ปิดไฟ
     10. ใส่น้ำลงไปในแป้งข้าวโพดที่เตรียมไว้ คนให้เข้ากัน เทลงไปในหม้อต้มบลูเบอร์รี คนให้เข้ากันดี แล้วเปิดไฟกลางค่อนไปทางอ่อน ต้มซอสบลูเบอร์รีต่อจนเดือดอีกรอบแล้วยกลงจากเตา ใส่น้ำมะนาวที่เตรียมไว้ลงไป คนให้เข้ากัน พักให้เย็น แล้วใส่กล่องเอาไปแช่เย็น
 

ดูวิธีทำ บลูเบอร์รีชีสเค้ก เพิ่มเติมคลิก

10. เลมอนชีสพาย



ภาพจาก ครัวป้ามารายห์

           แหม… เลมอนชีสพายหน้าตาดีเหมาะทั้งทำกินและทำขายเลย ตัวครีมชีสเลมอนใส่น้ำและผิวเลมอน ราดซอสเลมอนลงไปฉ่ำ ๆ แต่งด้วยเลมอนหั่นแว่น


ส่วนผสม เลมอนชีสพาย


เจลาติน 1+1/2 ช้อนชา
น้ำ 50 มิลลิลิตร
ครีมชีส (อุณหภูมิห้อง) 350 กรัม
น้ำตาลไอซิ่ง 120 กรัม
นม 160 มิลลิลิตร
น้ำเลมอน 40 มิลลิลิตร
ผิวเลมอน
วิปปิ้งครีม 350 กรัม


ส่วนผสม ฐานชีสเค้ก


บิสกิต 275 กรัม
เนยละลาย 135 กรัม


ส่วนผสม เลมอนเคิร์ด


ไข่ไก่ 3 ฟอง
น้ำตาลทราย 3 ช้อนโต๊ะ
ผิวเลมอน 1 +1/2 ช้อนโต๊ะ
น้ำเลมอน 120 มิลลิลิตร
เนย 75 กรัม
เลมอนหั่นแว่น สำหรับแต่ง


วิธีทำเลมอนชีสพาย

     1. ทำครีมชีสเลมอน โดยผสมเจลาตินกับน้ำเปล่า คนให้เข้ากัน พักไว้ 10 นาที
     2. ทำฐานพาย โดยผสมเนยละลายกับบิสกิตหรือขนมปังอบกรอบที่บดละเอียด คนให้เข้ากัน เตรียมไว้
     3. เตรียมอ่างผสมใส่ครีมชีส น้ำตาลไอซิ่ง นมจืด น้ำเลมอน และผิวเลมอน จากนั้นคนหรือตีให้เข้ากัน
     4. นำเจลาตินที่พักไว้เข้าไมโครเวฟ 30 วินาที ตักส่วนผสมครีมชีสลงไปเล็กน้อย คนให้เข้ากัน เทกลับลงไปในชามผสมครีมชีส คนให้เข้ากัน
     5. ตีวิปครีมให้ข้นขึ้นเล็กน้อย ตักวิปปิ้งครีมบางส่วนลงไปในชามผสมครีมชีส ค่อย ๆ ตะล่อมจนเข้ากัน จากนั้นเทวิปปิ้งครีมส่วนที่เหลือลงไปและตะล่อมให้เข้ากัน
     6. ตักบิสกิตลงไปในถ้วย ตักชีสเค้กลงไปสลับชั้นกับบิสกิต นำไปแช่ตู้เย็น
     7. ทำเลมอนเคิร์ด โดยใส่ไข่ไก่ลงอ่างผสม ตามด้วยน้ำตาลทราย ผิวเลมอน และน้ำเลมอน ตีจนทุกอย่างเข้ากันและน้ำตาลทรายละลาย
     8. ตั้งหม้อน้ำรอจนเดือด นำส่วนผสมเลมอนเคิร์ดใส่ชามทนความร้อนและนำมาตุ๋นโดยการอังไอน้ำ กวนจนมีลักษณะข้น จากนั้นดับเตา ใส่เนยสดลงไป นำมากรองให้เนื้อเนียน
     9. เทลงบนถ้วยเลมอนชีส พักให้เซตตัวในตู้เย็นประมาณ 5 ชั่วโมง ตกแต่งด้วยเลมอน
 

ดูวิธีทำ เลมอนชีสพาย เพิ่มเติมคลิก

11. ทาร์ตช็อกโกแลต 



ภาพจาก คุณ little pastry chef สมาชิกเว็บไซต์พันทิปดอทคอม

           สายช็อกโกแลตห้ามพลาดกับทาร์ตช็อกโกแลต มีความเข้มข้นกับครีมดาร์กช็อกโกแลต แต่งด้วยวิปปิ้งครีมและสตรอว์เบอร์รี


ส่วนผสม แป้งทาร์ต


บิสกิตไดเจสทีฟ 150 กรัม
เนยจืด 90 กรัม


ส่วนผสม ครีมดาร์กช็อกโกเเลต


เนยจืด 50 กรัม
วิปปิ้งครีม 100 กรัม
ดาร์กช็อกโกแลต 70% 200 กรัม


ส่วนผสม สำหรับตกแต่ง


วิปปิ้งครีม 100 กรัม
น้ำตาลไอซิ่ง 10 กรัม
สตรอว์เบอร์รี
ยอดใบกะเพรา


วิธีทำทาร์ตช็อกโกแลต

     1. ทำแป้งทาร์ต โดยนำเนยใส่ในชามทนความร้อนและตั้งใส่ลงในหม้อที่มีน้ำร้อน รอให้เนยละลาย นำบิสกิตมาบดให้ละเอียด ใส่เนยละลายลงไป คนผสมให้เข้ากัน
     2. นำไปกรุในพิมพ์ทาร์ตถอดก้นได้ขนาดเส้นผ่าศูนย์กลาง 20 เซนติเมตร กรุบิสกิตให้แน่นแล้วนำไปแช่ตู้เย็นประมาณ 30 นาที
     3. ทำครีมดาร์กช็อกโกแลต โดยนำเนยและวิปปิ้งครีมใส่หม้อ แล้วนำไปตั้งไฟกลางค่อนไปทางอ่อน รอให้เนยละลาย และวิปปิ้งครีมร้อน
     4. นำวิปปิ้งครีมที่ร้อนมาเทใส่ในอ่างผสมที่มีดาร์กช็อกโกแลตอยู่ คนให้ทุกอย่างเข้ากัน
     5. เทส่วนผสมของดาร์กช็อกโกแลตลงไปในตัวฐานทาร์ตที่เตรียมไว้แล้วเกลี่ยให้ทั่ว และนำไปแช่ในตู้เย็นให้เซตตัวอย่างน้อย 2 ชั่วโมงขึ้นไป
     6. หลังจากทาร์ตเซตตัวสามารถแกะพิมพ์ออกมาได้ แล้วนำไปตกแต่งก่อนเสิร์ฟ
     7. ทำส่วนผสมสำหรับแต่ง โดยตีครีมและน้ำตาลไอซิ่งให้ตั้งยอด แล้วนำไปใส่ในถุงบีบ
     8. นำครีม สตรอว์เบอร์รี และยอดอ่อนใบกะเพรา มาตกแต่งตัวทาร์ตก่อนจัดเสิร์ฟ
 

ดูวิธีทำ ทาร์ตช็อกโกแลต เพิ่มเติมคลิก

12. ทาร์ตกล้วยหอม



ภาพจาก ครัวป้ามารายห์

           ถ้าเบื่อเค้กกล้วยหอม ลองแปลงร่างเป็นทาร์ตกล้วยหอมกันดีไหมเอ่ย สูตรแป้งทาร์ตโฮมเมดกับเนื้อเค้กผสมอัลมอนด์ป่น แต่งด้วยกล้วยหอมหั่นแว่น


ส่วนผสม แป้งทาร์ต (ถาดพายทรงกลมขนาดเส้นผ่านศูนย์กลาง 20 เซนติเมตร)


แป้งสาลีอเนกประสงค์ 200 กรัม
ผงฟู 1/2 ช้อนชา
เกลือป่น 1/2 ช้อนชา
น้ำตาลทราย 50 กรัม
เนยสดรสจืด (เนยเย็น) 80 กรัม
ไข่ 1 ฟอง


ส่วนผสม เค้กกล้วยหอม


เนยสดรสเค็ม (อุณหภูมิห้อง) 75 กรัม
น้ำตาลทราย หรือน้ำตาลไอซิ่ง 75 กรัม
กลิ่นวานิลลา 1 ช้อนชา
อัลมอนด์ป่น 75 กรัม
ไข่ไก่ (เบอร์ 2) 2 ฟอง
แป้งเค้ก 1 ช้อนโต๊ะ
บัตเตอร์ครีมหรือวิปครีม
กล้วยหอม 1-2 ลูก


วิธีทำทาร์ตกล้วยหอม

     1. ทำแป้งทาร์ต โดยร่อนแป้งกับผงฟูลงอ่างผสม เติมเกลือกับน้ำตาลทราย คนให้เข้ากันดี 
     2. เติมเนยเย็นลงไปผสมกับแป้งแล้วใช้ที่สับ สับเนยผสมให้เข้ากัน หรือใช้ปลายนิ้วบี้ ๆ จนส่วนผสมเริ่มจับตัวเป็นเม็ด ๆ เหมือนทราย
     3. ทำหลุมตรงกลางแป้ง ใส่ไข่ไก่ลงไป คนผสมให้เข้ากัน พอแป้งจับตัวเป็นก้อนบ้างแล้วก็นำมานวดจนแป้งเนียนไม่ติดมือ รวบแป้งเป็นก้อนกลมแล้วคลุมด้วยพลาสติกถนอมอาหาร นำไปพักในตู้เย็นประมาณ 30 นาที - 1 ชั่วโมง
     4. เตรียมพิมพ์ทาไขมันหรือเนยให้ทั่ว และรีดแป้งให้เป็นแผ่นบาง เสร็จแล้วกรุลงพิมพ์ทาร์ต จากนั้นตัดขอบแป้งส่วนเกินออก  (ตอนที่ป้าทำคลิป ทำหน้าบ้านอากาศค่อนข้างร้อน ทำให้แป้งนิ่มเร็ว ตอนรีดป้าก็เลยรีดบนแผ่นพลาสติกถนอมอาหาร ทำให้รีดไม่ติดไม้ หรือจะใช้แป้งนวลก็ได้นะคะ) ใช้ส้อมจิ้มแป้งให้ทั่ว
     5. ทำเค้กกล้วยหอม โดยใส่เนย น้ำตาลทราย และกลิ่นวานิลลา ลงไปในชามผสม ตีจนเนยขึ้นฟูเล็กน้อย จากนั้นร่อนอัลมอนด์ป่นลงไป ตะล่อมให้เข้ากัน แล้วใส่ไข่ไก่ลงไป คนหรือตะล่อมจนเข้ากัน
     6. ร่อนแป้งลงไป แล้วตะล่อมจนเข้ากัน จากนั้นเทลงไปในพิมพ์
     7. วางกล้วยด้านบนแล้วนำไปอบที่อุณหภูมิ 160 องศาเซลเซียส ใช้ไฟบน-ล่าง เป็นเวลา 40-45 นาที พออบเสร็จแล้วพักให้เย็นลงในพิมพ์ จากนั้นนำทาร์ตออกจากพิมพ์
     8. ตกแต่งด้วยบัตเตอร์ครีมหรือวิปครีมตามชอบ หั่นกล้วยหอมเป็นแว่นวางตกแต่งให้สวยงาม 
 

ดูวิธีทำ ทาร์ตกล้วยหอม เพิ่มเติมคลิก

13. ชีสเค้กมะม่วง 3 ชั้น 



ภาพจาก คุณ poppy farm สมาชิกเว็บไซต์พันทิปดอทคอม

          ใครมีมะม่วงเหลือ ๆ จับมาทำชีสเค้กมะม่วงกันเลยค่ะ ความพิเศษคือมีทั้งหมด 3 ชั้น ได้แก่ ชั้นครีมชีส ครีมชีสมะม่วง และเจลลี่มะม่วง แต่งด้วยมะม่วงสุกด้วย



ส่วนผสม ฐานชีสเค้ก


แครกเกอร์ 90 กรัม
เนยเค็ม 40 กรัม


ส่วนผสม ครีมชีส (rare cheesecake ชั้นที่ 1)


เจลาติน 3 กรัม
วิปปิ้งครีม 140 กรัม
ครีมชีส 100 กรัม
น้ำตาลทราย 30 กรัม
น้ำเลมอน 1 ช้อนชา


ส่วนผสม ครีมชีสมะม่วง (mango rare cheesecake ชั้นที่ 2)


เจลาติน 3 กรัม
ครีมชีส 100 กรัม
น้ำตาลทราย 20 กรัม
วิปปิ้งครีม 60 กรัม
น้ำเลมอน 1/2 ช้อนชา
มะม่วง 50 กรัม


ส่วนผสม เจลลี่มะม่วง


มะม่วง (ปั่นและกรอง) 150 กรัม
น้ำตาลทราย 20 กรัม
เจลาติน 6 กรัม


วิธีทำชีสเค้กมะม่วง

     1. ทำฐานของตัวชีสเค้ก โดยนำแครกเกอร์มาปั่นให้ละเอียด ใครมีเครื่องปั่นให้ใส่เครื่องปั่นได้เลย ใครไม่มีให้ใส่ถุงซิปล็อกแล้วใช้ไม้ทุบจนละเอียด
     2. ใส่เนยเค็มละลายแล้วคลุกให้ทั่ว ใส่พิมพ์แล้วกดให้แน่น แช่ตู้เย็น 30 นาที
     3. ทำครีมชีส ชั้นที่ 1 โดยแช่เจลาตินในน้ำเย็น ประมาณ 15 นาที ให้เจลาตินดูดน้ำให้เต็มที่
     4. ตีวิปปิ้งครีมทั้งหมดให้ตั้งยอดกลาง เตรียมไว้
     5. ตีครีมชีสกับน้ำตาลทรายให้เนียน ใส่น้ำเลมอน แล้วตีให้เนียน ใส่เจลาตินลงไป (เจลาตินพอครบ 15 นาที บีบน้ำออกแล้ว เข้าไมโครเวฟ ใช้ไฟอ่อนประมาณ 30 วินาที) ตีให้เนียน
     6. แบ่งวิปครีม 80 กรัม มาตะล่อมกับครีมชีสอย่างเบามือจนเนื้อเนียน จากนั้นเอาวิปครีมที่เหลือใส่ลงไปตะล่อมจนเข้ากัน ตักใส่ลงในพิมพ์ (ที่ใส่ฐานแครกเกอร์ไว้แล้ว) นำไปแช่ตู้เย็น 30 นาที
     7. ทำครีมชีสมะม่วง ชั้นที่ 2 โดยบดมะม่วงให้ละเอียด
     8. แช่เจลาตินในน้ำเย็น ประมาณ 15 นาที ให้เจลาตินดูดน้ำให้เต็มที่ และตีครีมชีสกับน้ำตาลทรายให้เนียน ใส่มะม่วงลงไปตีผสม ใส่น้ำเลมอน แล้วตีให้เนียน ใส่เจลาตินลงไป (เจลาตินพอครบ 15 นาที บีบน้ำออกแล้ว เข้าไมโครเวฟ ไฟอ่อน 30 วินาที) ตีให้เนียน นำวิปครีมที่เหลือ 60 กรัม มาตะล่อมกับครีมชีสอย่างเบามือจนเนื้อเนียน ตักหยอดลงในพิมพ์ที่เตรียมไว้ นำไปแช่ตู้เย็น 30 นาที
     9. ทำเจลลี่มะม่วง ชั้นที่ 3 โดยนำมะม่วงที่บดและกรองแล้วผสมกับน้ำตาลทราย คนจนเข้ากันดี ใส่เจลาตินลงไป (เจลาตินพอครบ 15 นาที บีบน้ำออกแล้วเข้าไมโครเวฟ ใช้ไฟอ่อน 30 วินาที) คนให้เนียน เทลงบนพิมพ์ที่เตรียมไว้ นำไปแช่ตู้เย็น 30 นาที ตกแต่งด้วยมะม่วงสุกด้านบน
 

ดูวิธีทำ ชีสเค้กมะม่วง 3 ชั้น เพิ่มเติมคลิก

14. แพนเค้กบ้าน ๆ 



ภาพจาก คุณ little pastry chef สมาชิกเว็บไซต์พันทิปดอทคอม

           ตอนเช้ามาทำแพนเค้กสไตล์มินิมอลกัน สูตรนี้ใช้แป้งเค้กง่าย ๆ ผสมกับผงฟู เกลือ น้ำตาล และไข่ไก่ เอาไปทอดในกระทะเทฟลอนจนสุก


ส่วนผสม แพนเค้ก (ได้ประมาณ 7 ชิ้น)


แป้งเค้ก 110 กรัม
ผงฟู 1/2 ช้อนชา
เกลือนิดหน่อย
น้ำตาลทราย 25 กรัม
ไข่ไก่ ขนาดน้ำหนักต่อฟอง 60 กรัม 1 ฟอง
นม 150 กรัม
เนยละลาย 20 กรัม
กลิ่นวานิลลา 1/2 ช้อนชา


วิธีทำแพนเค้ก

     1. นำแป้งเค้ก ผงฟู และเกลือ มาร่อนแล้วใส่ลงไปในชามผสม เติมน้ำตาลทราย แล้วคนให้เข้ากัน พักไว้
     2. ผสมนมกับไข่ แล้วตีผสม คนให้เข้ากัน ใส่ลงในอ่างผสมแป้งและตีให้แป้งเนียน อย่าให้มีส่วนของแป้งจับตัวกันเป็นก้อน ใส่เนยละลายลงไปแล้วคนให้เข้ากัน เตรียมนำแป้งไปทอด
     3. เปิดไฟปานกลางหรือค่อนไปทางไฟอ่อน นำกระทะเทฟลอนไปตั้งไฟให้ร้อนแล้วหยอดแป้งลงไป ไม่ต้องใช้เนยหรือน้ำมัน เพราะจะทำให้สีขนมที่ทอดออกมาสีไม่สวย ในสูตรหยอดแป้ง 1/4 ถ้วยตวง ต่อแพนเค้ก 1 อัน เมื่อแป้งเริ่มมีฟองอากาศขึ้นมาและขอบของแป้งแพนเค้กเริ่มแห้ง ๆ ก็สามารถกลับแพนเค้กได้ ทอดอีกฝั่งประมาณ 1 นาที หรือจนแป้งสุก แล้วทอดจนแป้งแพนเค้กหมด
     4. นำแพนเค้กมาจัดจาน แต่งด้วยมะม่วงสุกหั่นเต๋า
 

ดูวิธีทำ แพนเค้กบ้าน ๆ เพิ่มเติมคลิก

15. เค้กไวท์ช็อกโกแลตสตรอว์เบอร์รีลาวา 



ภาพจาก นิตยสารแม่บ้าน

          ใครมีเตาอบจัดเลย ! ไวท์ช็อกโกแลตสตรอว์เบอร์รีลาวา เค้กสีนวลกับไส้ลาวาสตรอว์เบอร์รีไหลเยิ้ม แต่งหน้าด้วยน้ำตาลไอซิ่งกับสตรอว์เบอร์รีสด



ส่วนผสม ไวท์ช็อกโกแลตสตรอว์เบอร์รีลาวา


แป้งเค้ก 30 กรัม
ไวท์ช็อกโกแลต (หั่นชิ้นเล็ก) 60 กรัม
สีผสมอาหารสีขาวชนิดผง 1 ช้อนโต๊ะ
ไข่ไก่ 4 ฟอง
น้ำตาลทราย 40 กรัม
เนยสดชนิดเค็ม 50 กรัม
แยมสตรอว์เบอร์รี 3 ช้อนโต๊ะ
น้ำตาลไอซิ่ง (สำหรับโรย)
สตรอว์เบอร์รีสด (สำหรับแต่ง)


วิธีทำไวท์ช็อกโกแลตสตรอว์เบอร์รีลาวา

     1. ร่อนแป้งเค้กลงในอ่างผสม พักไว้
     2. ใส่ไวท์ช็อกโกแลตกับเนยสดลงในอ่างผสม ยกขึ้นตุ๋นบนน้ำร้อน คนจนละลาย ยกลงพักไว้ให้เย็น ใส่สีผสมอาหารสีขาวลงไป คนให้เข้ากันดี
     3. ตีไข่ไก่กับน้ำตาลทรายด้วยตะกร้อมือพอเข้ากัน ใส่ไวท์ช็อกโกแลตตุ๋นลงไป คนให้เข้ากัน
     4. ใส่แป้งเค้กที่ร่อนแล้ว คนให้เข้ากัน กรองด้วยกระชอน ตักใส่พิมพ์อะลูมิเนียมที่ทาเนยสด โรยน้ำตาลทรายประมาณ 3/4 ของพิมพ์ ใส่แยมสตรอว์เบอร์รีลงไปตรงกลาง กดให้จมลงในเนื้อเค้ก
     5. นำเข้าอบที่อุณหภูมิ 180 องศาเซลเซียส ประมาณ 12-15 นาที
     6. นำออกจากเตาอบ คว่ำออกจากพิมพ์ โรยน้ำตาลไอซิ่ง แต่งด้วยสตรอว์เบอร์รีสด
 

ดูวิธีทำ เค้กไวท์ช็อกโกแลตสตรอว์เบอร์รีลาวา เพิ่มเติมคลิก

16. เครปซูชิผลไม้



ภาพจาก นิตยสารแม่บ้าน

           ลองเปลี่ยนจากซูชิอาหารคาว มาทำซูชิขนมบ้างดีไหม สูตรนี้ใช้แป้งเครปโกโก้สอดไส้ครีม บัตเตอร์เค้ก และผลไม้สด ลองทำดูไม่ยากอย่างที่คิด


ส่วนผสม แป้งเครปโกโก้


แป้งสาลีอเนกประสงค์ 60 กรัม
ผงโกโก้สีดำ 1 ช้อนโต๊ะ
ผงฟู 1/2 ช้อนชา
ผงวานิลลา 1/2 ช้อนชา
น้ำตาลทราย 25 กรัม
ไข่ไก่ 1 ฟอง
นมสด 300 กรัม
เนยสดชนิดเค็ม 15 กรัม
น้ำมันพืช 1 ช้อนโต๊ะ


ส่วนผสม ไส้ซูชิผลไม้


บัตเตอร์เค้ก (หั่นแท่งสี่เหลี่ยม)
กีวี (หั่นแท่งสี่เหลี่ยม)
สตรอว์เบอร์รี (หั่นชิ้น)
มะม่วงสุก (หั่นแท่งสี่เหลี่ยม)
วิปปิ้งครีมชนิดหวาน
พาร์สลีย์
เนยสดชนิดเค็ม (สำหรับทากระทะ)


อุปกรณ์


กระทะเทฟลอน
เสื่อสำหรับม้วนข้าวญี่ปุ่น


วิธีทำเครปซูชิผลไม้

     1. ร่อนแป้งสาลี ผงโกโก้ ผงฟู และผงวานิลลา เข้าด้วยกันลงในอ่างผสม ใส่น้ำตาลทรายกับไข่ไก่ คนพอเข้ากัน พักไว้
     2. ต้มนมสดกับเนยสด คนพอละลาย ยกลง ใส่น้ำมันพืช คนให้เข้ากัน พอส่วนผสมเย็นเทใส่ในส่วนผสมแป้ง คนจนเข้ากันดี นำเข้าแช่เย็นประมาณ 30 นาที
     3. ตั้งกระทะเทฟลอนใช้ไฟกลางค่อนข้างอ่อน ทาเนยสดบาง ๆ พอทั่ว ตักแป้งเครปลงในกระทะ กลอกแป้งให้เป็นแผ่นบาง ทอดจนแป้งสุก คว่ำออกจากกระทะ พักไว้ให้เย็นสนิท
     4. วางแป้งเครปลงบนภาชนะเรียบ ปาดครีมลงไป วางบัตเตอร์เค้ก มะม่วง กีวี และสตรอว์เบอร์รี ด้านใดด้านหนึ่ง แล้วม้วนให้เป็นแท่งกลม
     5. วางลงบนเสื่อแล้วกดขนมให้เป็นทรงแท่งสี่เหลี่ยม นำเข้าแช่เย็นจนเซตตัว ตัดเป็นชิ้น แต่งด้วยวิปปิ้งครีมและพาร์สลีย์ จัดเสิร์ฟ
 

ดูวิธีทำ เครปซูชิผลไม้ เพิ่มเติมคลิก

17. เครปข้าวเหนียวมะม่วง 



ภาพจาก นิตยสารแม่บ้าน

           มีแค่กระทะใบเดียวก็เอาอยู่สำหรับเครปข้าวเหนียวมะม่วง ใส่น้ำใบเตย สอดไส้ข้าวเหนียวมูนและมะม่วงสุก เพิ่มความเข้มข้นจากซอสกะทิวานิลลา


ส่วนผสม เครปข้าวเหนียวมะม่วง


แป้งเค้ก 80 กรัม
นมสด 250 กรัม
เนยสดชนิดเค็ม 50 กรัม
ไข่ไก่ 2 ฟอง
กลิ่นวานิลลา 1 ช้อนชา
น้ำใบเตย 2 ช้อนโต๊ะ
สีผสมอาหารสีเขียว เล็กน้อย
มะม่วงสุกหั่นชิ้นสี่เหลี่ยม 100 กรัม
ข้าวเหนียวมูน 150 กรัม


อุปกรณ์


เนยสดชนิดเค็ม สำหรับทากระทะ
กระทะเทฟลอน


ส่วนผสม ซอสกะทิวานิลลา


แป้งข้าวเจ้า 1 ช้อนโต๊ะ
น้ำตาลทราย 1+1/2 ช้อนโต๊ะ
เกลือป่นหยาบ 1/2 ช้อนชา
หัวกะทิ 250 กรัม
วานิลลาขูดเนื้อ 1/2 ฝัก


วิธีทำซอสกะทิวานิลลา

     1. ใส่แป้งข้าวเจ้า น้ำตาลทราย และเกลือป่น ลงในภาชนะ คนพอเข้ากัน
     2. ใส่หัวกะทิและกลิ่นวานิลลาลงคนผสมพอเข้ากัน ยกขึ้นตั้งไฟ คนจนส่วนผสมสุกมีลักษณะข้นเป็นซอส ยกลงกรองด้วยกระชอน พักไว้ให้เย็นสนิท เตรียมไว้ราดเครปที่ทำเสร็จแล้ว

วิธีทำเครปข้าวเหนียวมะม่วง

     1. ร่อนแป้งเค้กลงในอ่างผสม พักไว้
     2. นำนมสดและเนยสดใส่หม้อ ยกขึ้นตั้งไฟ คนจนเนยสดละลายและส่วนผสมร้อน ยกลง พักไว้ให้คลายความร้อน
     3. ตีไข่ไก่ด้วยตะกร้อมือพอแตก และค่อย ๆ เทส่วนผสมนมลงไปผสม คนพอเข้ากัน 
     4. ใส่กลิ่นวานิลลา น้ำใบเตย และสีผสมอาหารสีเขียว คนให้เข้ากันอีกครั้ง ใส่แป้งเค้กลงไปผสมคนให้เข้ากัน กรองด้วยกระชอนแล้วพักไว้ประมาณ 15 นาที
     5. ตั้งกระทะเทฟลอนโดยใช้ไฟอ่อน ทาเนยสดบาง ๆ พอทั่ว พอกระทะร้อนตักส่วนผสมแป้งเครปใส่ลงในกระทะ กลอกแป้งให้เป็นแผ่นกลมบาง ๆ ขนาดเส้นผ่าศูนย์กลางประมาณ 6 นิ้ว ทอดจนแป้งสุก ตักขึ้น เตรียมไว้
     6. วางแป้งเครปลงบนภาชนะเรียบ ตักมะม่วงสุกและข้าวเหนียวมูนวางลงตรงกลาง ห่อแป้งให้เป็นรูปสี่เหลี่ยม จัดใส่จานราดด้วยซอสกะทิวานิลลา จัดเสิร์ฟ
 

ดูวิธีทำ เครปข้าวเหนียวมะม่วง เพิ่มเติมคลิก

18. เค้กเมลอน



ภาพจาก นิตยสาร @kitchen 

           อื้อหือ ! สีเขียวสบายตามาก ๆ สำหรับเค้กเมลอน ใส่เนื้อเมลอนกับนมสดเมลอน แต่งหน้าด้วยเจลลี่เมลอนและครีมสด ทำเป็นเลเยอร์สวยงาม


ส่วนผสม เค้กเมลอน


แป้งอเนกประสงค์ 1+2/3 ถ้วย
ผงฟู 2 ช้อนชา
เกลือ 1/4 ช้อนชา
ไข่ไก่ 4 ฟอง
น้ำตาลทราย (1) 2/3 ถ้วย
เนื้อเมลอนพันธุ์มรกต (1) 1 ถ้วย
นมสดรสเมลอน (1) 1/3 ถ้วย
น้ำมันพืช 1/3 ถ้วย
นมสดรสเมลอน (2) 1/3 ถ้วย
เจลาติน (1) 1+1/2 ช้อนโต๊ะ
เนื้อเมลอนพันธุ์มรกต (2) 2 ถ้วย
น้ำตาลทราย (2) 3/4 ถ้วย
วิปปิ้งครีม 1 ถ้วย
เนื้อเมลอนพันธุ์มรกต (3) 2 ถ้วย
น้ำเปล่า 1 ถ้วย
เจลาติน (2) 1 ช้อนโต๊ะ


วิธีทำเค้กเมลอน

     1. ทำเค้กโดยร่อนแป้งอเนกประสงค์ ผงฟูและเกลือเข้าด้วยกัน พักไว้ ผสมไข่ไก่ น้ำตาลทราย (1) น้ำมันพืช เนื้อเมลอน (1) และนมสด (1) ลงในโถปั่น เดินเครื่องไปจนส่วนผสมเนียน เทลงไปคนกับส่วนผสมแป้ง คนให้เข้ากัน เทใส่ถาดอบ นำเข้าเตาอบที่อุณหภูมิ 180 องศาเซลเซียส ประมาณ 15-20 นาที หรือจนสุก นำออกมาวางพักให้เย็น
     2. ทำมูสโดยเทนมสด (2) ลงในหม้อขนาดเล็ก ใส่เจลาติน (1) ลงไป รอจนเจลาตินขึ้นฟู เทน้ำตาลทราย (2) และวิปปิ้งครีมลงไป ตั้งไฟอ่อนคนไปเรื่อย ๆ จนเจลาตินและน้ำตาลทรายละลาย จากนั้นเทลงในโถปั่น ใส่เนื้อเมลอน (2) ลงไปแล้วเดินเครื่องจนส่วนผสมเนียน
     3. ตัดเค้กเมลอนที่เย็นตัวแล้วใส่ลงในพิมพ์ เทมูสเมลอนลงไปเกลี่ยให้เรียบแล้วนำไปแช่เย็นจนมูสเซตตัว
     4. ทำเจลลี่เมลอน โดยนำเนื้อเมลอน (3) ผสมน้ำเปล่าแล้วนำไปปั่นในโถปั่น กรองด้วยกระชอนหรือผ้าขาวบาง ใส่เจลาติน (2) ลงไป รอจนเจลาตินขึ้น จากนั้นนำไปเข้าไมโครเวฟประมาณ 40-50 วินาที จนเจลาตินละลายแล้วค่อย ๆ ตักราดลงไปบนมูสเมลอนจนเต็มพิมพ์ นำไปแช่เย็นจนกว่าจะเสิร์ฟ
 

ดูวิธีทำ เค้กเมลอน เพิ่มเติมคลิก

19. ชีสเค้กญี่ปุ่น



ภาพจาก คุณ adrenalinerush สมาชิกเว็บไซต์พันทิปดอทคอม

           ใครชอบความนุ่มเด้งมาลองทำเมนูชีสเค้กญี่ปุ่นกันจ้า เนื้อเค้กใส่แป้งเค้กและแป้งข้าวโพด เพิ่มความหอมจากเนยสดและครีมชีส


ส่วนผสม ชีสเค้กญี่ปุ่น (สูตรสำหรับเค้ก 2 ปอนด์ ปรับสูตรนิดหน่อย)


แป้งเค้ก 50 กรัม
แป้งข้าวโพด 15 กรัม
นมสด 80 กรัม
ครีมชีส 140 กรัม
เนยสด 40 กรัม
ไข่แดง 75 กรัม
ไข่ขาว 180 กรัม
น้ำมะนาว 2 ช้อนโต๊ะ
น้ำตาลทราย 120 กรัม


วิธีทำชีสเค้กญี่ปุ่น

     1. วอร์มเตาอบที่อุณหภูมิ 175 องศาเซลเซียส ใช้ไฟล่างอย่างเดียวเตรียมไว้ และทาไขมันที่พิมพ์ รองด้วยกระดาษไขที่ก้นพิมพ์และรอบ ๆ พิมพ์
     2. ร่อนแป้งเค้กและแป้งข้าวโพดเข้าด้วยกัน 1 ครั้ง เตรียมไว้
     3. นำนมสดใส่ถ้วย นำเข้าไมโครเวฟ 1.30 นาที (หรือนำไปต้มจนเดือด) จากนั้นใส่ครีมชีสและเนยสดลงไป คนผสมแรง ๆ จนส่วนผสมเข้ากัน 
     4. ใส่ไข่แดงและน้ำมะนาวลงไป คนจนส่วนผสมเข้ากันแล้วนำไปกรองผ่านกระชอน 2 รอบ เพื่อให้ได้ส่วนผสมเนื้อเนียน ใส่แป้งลงไป ใช้ตะกร้อมือตะล่อมหรือคนจนส่วนผสมเข้ากัน (ไม่ต้องยั้งมือ) พักไว้
     5. ตีไข่ขาวจนฟองอากาศเนียนละเอียด ใส่น้ำตาลทรายลงไป ตีต่อจนตั้งยอดอ่อน
     6. แบ่งใส่ไข่ขาวลงไปผสมกับส่วนผสมไข่แดง 3 ส่วน แต่ละครั้งตะล่อมให้เข้ากัน กระแทกอ่างผสมเบา ๆ 2-3 ครั้งให้ฟองอากาศลอยขึ้นมา ค่อย ๆ เทส่วนผสมใส่พิมพ์ที่เตรียมไว้ 
     7. นำเข้าอบแบบเทน้ำร้อนใส่ลงในถาด (water bath) อบนานประมาณ 1-1 ชั่วโมง 15 นาที ถ้าอบปอนด์เดียวประมาณ 45-50 นาทีก็สุกแล้ว (เช็กความสุกด้วยการเอาไม้จิ้มฟันจิ้มลงไปในเค้ก ถ้าดึงออกแล้วไม้จิ้มฟันแห้ง ๆ ไม่มีขนมเหนียว ๆ เกาะแสดงว่าใช้ได้แล้ว) ก่อนครบเวลาประมาณ 5 นาที เปิดไฟบนด้วยถ้าชอบให้หน้าด้านบนมีสีเข้มหน่อย
     8. นำขนมออกจากเตาแล้วนำออกจากพิมพ์ทันที (ไม่เช่นนั้นเค้กจะหด) คว่ำเค้กก่อนแล้วค่อยหงายอีกรอบ
 

ดูวิธีทำ ชีสเค้กญี่ปุ่น เพิ่มเติมคลิก

20. เจลลี่ซากุระ 



ภาพจาก คุณกรุณา สิรกุลยวรรณ (คุณแม่น้องเอแคลร์) 

           ใครมีดอกซากุระหรือดอกไม้กินได้ชนิดอื่น ๆ ลองจับมาทำเจลลี่ซากุระกันค่ะ ใส่ผงวุ้นกับน้ำตาล เพิ่มผงทำเต้าฮวยกลิ่นมะลิ ทำใส่พิมพ์ตามชอบ


ส่วนผสม เจลลี่ซากุระ


ผงทำเต้าฮวยเย็นกลิ่นมะลิ 1 ซอง (29 บาท)
น้ำเปล่า 500 มิลลิลิตร
ผงวุ้นสำหรับทำขนม 1/2 ช้อนโต๊ะ หรือ 7.5 มิลลิลิตร 
น้ำตาลทรายขาว 1/2 ถ้วย
ดอกซากุระหมักเกลือ (ฝากเพื่อนซื้อมาจากญี่ปุ่น)


อุปกรณ์


แม่พิมพ์รูปดอกไม้ (ถ้าไม่มีประยุกต์ใช้แม่พิมพ์อย่างอื่นแทนได้)


วิธีทำเจลลี่ซากุระ

     1. นำดอกซากุระหมักเกลือไปแช่น้ำเพื่อละลายความเค็ม ในสูตรแช่อยู่ 3 ชั่วโมง
     2. วิธีทำเต้าฮวย ยี่ห้อนี้มีวิธีทำข้างหลังชัดเจน พอปรุงเสร็จแล้วคนให้คลายความร้อนสักพัก เทใส่พิมพ์แล้วนำไปแช่ตู้เย็น
     3. ทำส่วนผสมวุ้น โดยเทน้ำเปล่าลงในหม้อ ตามด้วยผงวุ้น คนให้ละลายประมาณ 10-15 นาที ตามด้วยน้ำตาลทรายขาว คนต่ออีก 10 นาที หรือจนน้ำตาลละลาย
     4. ยกหม้อไปตั้งไฟใช้ไฟกลาง คนวุ้นไปเรื่อย ๆ จะมีจังหวะหนึ่งที่เดือดมาก ๆ ให้หรี่ไฟลง จะเห็นว่าวุ้นใสแล้ว เช็กด้วยการดูหลังทัพพี ถ้าไม่มีผงวุ้นเกาะทัพพีเป็นเม็ดนั่นคือละลายหมดแล้ว (เคล็ดลับ : อยากได้วุ้นที่ใสต้องหมั่นคน)
     5. นำพิมพ์เต้าฮวยที่แช่ไว้ออกมา เทส่วนผสมวุ้นลงไป แล้ววางซากุระตามลงไป จังหวะนี้ต้องรวดเร็วนะคะ เพราะวุ้นแข็งตัวไวมาก นำกลับไปแช่ตู้เย็นอีกสักพัก นำออกจากพิมพ์ ตัดเป็นชิ้นเล็ก ๆ
 

ดูวิธีทำ เจลลี่ซากุระ เพิ่มเติมคลิก

           ลองลิสต์ขนมมินิมอลที่ชอบหรืออยากทำเป็นเค้กวันเกิดให้คนพิเศษกันเลย รับรองว่าทำไม่ยาก และถ่ายรูปรัว ๆ ลงโซเชียลได้สบายเลยจ้า
  





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













20 สูตรขนมสไตล์มินิมอล ถ่ายรูปสวย ทำไม่ยากลงโซเชียลได้




อัปเดตล่าสุด 9 กันยายน 2564 เวลา 23:04:11
 16,287 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































