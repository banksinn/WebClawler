




สูตรขนมจากแป้งข้าวเจ้า เมนูสร้างอาชีพหวานอร่อย


















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ












kapook cooking > 
            ขนมไทย












15 สูตรขนมจากแป้งข้าวเจ้า สูตรทำกินทำขายอร่อยสไตล์ไทย





103,024อ่าน














0












           แป้งข้าวเจ้าทำอะไรได้บ้าง ? จับมาทำขนมจากแป้งข้าวเจ้ากันดีไหม มีให้เลือกหลากหลาย ทำกิน ทำขาย หรือทำแจกได้หมดเลย  




             ใครมีแป้งข้าวเจ้าเหลือ ๆ จับมาทำขนมไทยกินเองง่าย ๆ กันเถอะ กระปุกดอทคอมขอนำเสนอวิธีทำขนมจากแป้งข้าวเจ้า เช่น ขนมดอกจอก ขนมครก ขนมถ้วย ตะโก้ เป็นต้น ชอบเมนูไหนลุยกันเลยค่ะ
1. ขนมชั้นใบเตย



ภาพจาก คุณ rins cook book (#rinscookcook)

           ขนมชั้นทำจากแป้งข้าวเจ้า ใส่น้ำใบเตยเข้มข้น และกลิ่นมะลิ เติมความหวานจากน้ำตาลทราย หั่นเป็นชิ้นสี่เหลี่ยมสวยงาม



ส่วนผสม ขนมชั้น


น้ำตาลทราย 2+1/2 ถ้วย
น้ำกะทิ 4 ถ้วย
แป้งข้าวเจ้า 1/2 ถ้วย
แป้งมันสำปะหลัง 1/2 ถ้วย
แป้งท้าวยายม่อม 1+1/2 ถ้วย (หรือแป้งถั่วเขียว)
น้ำใบเตยคั้นเข้มข้น 1/2 ถ้วย
น้ำหอมกลิ่นมะลิผสมน้ำ 1/2 ถ้วย
ถาดหรือพิมพ์สี่เหลี่ยมสำหรับนึ่งขนม (ขนาด 10x10 นิ้ว หรือ 8x8 นิ้ว)


วิธีทำขนมชั้น

      1. ใส่น้ำตาลทรายและกะทิลงในหม้อ คนผสมให้เข้ากัน นำขึ้นตั้งไฟปานกลางประมาณ 5 นาที จนน้ำตาลทรายละลาย (ไม่ต้องรอให้เดือด) ยกลงจากเตา พักทิ้งไว้จนเย็น
      2. นึ่งถาดหรือพิมพ์ในชุดนึ่งที่มีน้ำเดือด ประมาณ 15 นาที เตรียมไว้
      3. ผสมแป้งข้าวเจ้า แป้งมันสำปะหลัง และแป้งท้าวยายม่อมเข้าด้วยกัน ค่อย ๆ เทส่วนผสมน้ำกะทิลงไป ใช้มือนวดแป้งให้เข้ากันเป็นเนื้อเดียว นวดประมาณ 15 นาที จนแป้งไม่จับตัวเป็นก้อน จากนั้นนำไปกรองด้วยตะแกรง
      4. แบ่งแป้งเป็น 2 ถ้วย โดยถ้วยที่ 1 ผสมกับน้ำใบเตย และถ้วยที่ 2 ผสมกับน้ำมะลิ คนผสมให้เข้ากัน เตรียมไว้
      5. ทำชั้นที่ 1 โดยเทส่วนผสมสีขาว (เทส่วนผสมทุกชั้นประมาณ 1/3 ถ้วย) ลงในพิมพ์ ปิดฝา นึ่งประมาณ 5 นาที เปิดฝา เทส่วนผสมสีเขียวลงไป ปิดฝา นึ่งประมาณ 5 นาที ทำซ้ำเช่นเดิม สลับชั้นกันจนหมดแป้ง จะได้ประมาณ 9-10 ชั้น โดยชั้นสุดท้าย ให้นึ่งประมาณ 7 นาที ยกออกจากชุดนึ่ง วางพักทิ้งไว้จนเย็นสนิท (ประมาณ 3 ชั่วโมง)
      6. นำขนมออกจากถาด จุ่มมีดลงในน้ำร้อน กดลงบนขนมเป็นชิ้น ๆ จัดใส่จาน พร้อมเสิร์ฟ
 

ดูวิธีทำ ขนมชั้นใบเตย เพิ่มเติมคลิก

2. ขนมชั้นดอกกุหลาบ 





           ถ้าเบื่อขนมชั้นชิ้นสี่เหลี่ยม ลองมาแปลงร่างเป็นขนมชั้นดอกกุหลาบสีสวยกันเถอะ อีกหนึ่งขนมไทยจากแป้งข้าวเจ้าใส่สีผสมอาหารสีแดงแล้วม้วนเป็นรูปดอกกุหลาบ อยากกินกี่ดอกจัดเลยค่ะ


ส่วนผสม ขนมชั้น


หัวกะทิ 2 ถ้วย
น้ำตาลทราย 1 ถ้วย
แป้งเท้ายายม่อม 1/8 ถ้วย
แป้งข้าวเจ้า 1/4 ถ้วย
แป้งมันสำปะหลัง 1 ถ้วย
สีผสมอาหารสีแดง
กลิ่นมะลิ เล็กน้อย
น้ำมันพืช (สำหรับทาถาด)


วิธีทำขนมชั้น

     1. ใส่กะทิลงในหม้อ นำขึ้นตั้งไฟต้ม ตามด้วยน้ำตาลทราย คนให้เข้ากันจนละลาย ปิดไฟแล้วพักทิ้งไว้ให้เย็น
     2. พอส่วนผสมกะทิเย็นแล้วให้ตักช้อนเอาหัวกะทิที่อยู่ด้านบนใส่ภาชนะเก็บไว้
     3. ผสมแป้งเท้ายายม่อม แป้งมันสำปะหลัง และแป้งข้าวเจ้าเข้าด้วยกันในอ่างผสม ค่อย ๆ เทหัวกะทิใส่ลงไปทีละน้อยสลับกับใช้มือนวดแป้ง นวดจนแป้งรวมตัวกันเป็นก้อนแล้วนวดต่ออีก ประมาณ 15 นาที
เคล็ดลับ : นวดแป้งไปทางเดียวกันจะช่วยให้แป้งเหนียวนุ่มขึ้น
     4. เทน้ำกะทิที่เหลือใส่ลงไป ตามด้วยกลิ่นมะลิ คนผสมให้เข้ากันเป็นเนื้อเดียว นำส่วนผสมไปกรองด้วยกระชอน เตรียมไว้
     5. แบ่งส่วนผสมแป้งออกเป็น 2 ส่วน ใส่สีผสมอาหารสีแดงลงไป 1 ส่วน คนผสมสีให้เข้ากัน
     6. ทาน้ำมันพืชลงบนถาดสำหรับนึ่งขนมชั้นให้ทั่ว
เคล็ดลับ : การทาน้ำมันพืชลงบนถาดจะช่วยทำให้แกะขนมชั้นออกจากพิมพ์ได้ง่ายขึ้น
     7. นำชุดนึ่งขึ้นตั้งไฟ รอจนน้ำเดือดพล่าน จากนั้นวางถาดสำหรับนึ่งขนมลงไปแล้วตักส่วนผสมแป้งสีชมพูใส่ลงไปในพิมพ์ทำเป็นชั้นที่ 1 ปิดฝานึ่งประมาณ 5-7 นาที
     8. พอชั้นที่ 1 สุกแล้วให้เปิดฝาแล้วตักส่วนผสมสีขาวใส่ลงไป ปิดฝานึ่งต่อ ทำสลับกันไปเรื่อย ๆ จนส่วนผสมแป้งหมดและเต็มพิมพ์
เคล็ดลับ : เวลานึ่งขนมชั้นต้องรอให้น้ำเดือด เพราะหน้าขนมชั้นจะได้ไม่เป็นคลื่น
     9. เมื่อนึ่งเสร็จแล้วนำขนมชั้นออกมาจากชุดนึ่ง พักไว้ให้เย็นลง นำขนมชั้นออกจากพิมพ์ ผ่าแบ่งครึ่งขนมชั้นตามยาวแล้วลอกขนมแต่ละชั้นออกมาเป็นแผ่น
     10. วิธีม้วนดอกกุหลาบ คือ ให้ม้วนแผ่นขนมชั้นเข้ามา 1 ทบ พับกลีบแรกไปข้างหลัง 45 องศา แล้วจึงพับตลบขึ้นมา ทำซ้ำเรื่อย ๆ จนหมด พร้อมเสิร์ฟ
 

ดูวิธีทำ ขนมชั้นดอกกุหลาบ เพิ่มเติมคลิก

3. ขนมครก



ภาพจาก คุณเนินน้ำ อาหารบ้าน ๆ ที่บ้านเนินน้ำ

            มาต่อกันที่วิธีทำขนมครก ใส่แป้งข้าวเจ้า มาพร้อมวิธีทำแป้งและหน้ากะทิ โรยหน้าด้วยต้นหอม เผือก หรือข้าวโพดตามชอบ 


ส่วนผสม แป้งขนมครก


แป้งข้าวเจ้า 1+1/4 ถ้วย
ข้าวสุก 1/3 ถ้วย
น้ำตาลทราย 1/8 ถ้วย
เกลือสมุทร 1 ช้อนชา
น้ำปูนใส 1/4 ถ้วย
หัวกะทิ 1 ถ้วย
หางกะทิ 1/2 ถ้วย


ส่วนผสม หน้ากะทิ


หัวกะทิ 3/4 ถ้วย
น้ำตาลทราย 1/8 ถ้วย
เกลือสมุทร 1/4 ช้อนชา
แป้งข้าวเจ้า 1/2 ช้อนโต๊ะ


ส่วนผสม หน้าขนมครก


ต้นหอมซอย
เผือกหั่นเต๋าเล็ก ๆ
เม็ดข้าวโพด
น้ำมันพืช (สำหรับทาหลุมขนมครก)


วิธีทำขนมครก

      1. ทำแป้งขนมครก โดยนำแป้งข้าวเจ้า ข้าวสุก น้ำตาลทราย เกลือสมุทร น้ำปูนใส หัวกะทิ และหางกะทิไปปั่นด้วยเครื่องปั่นจนละเอียดเป็นเนื้อเดียว เทใส่ภาชนะแล้ววางพักทิ้งไว้ประมาณ 15-20 นาที
      2. ทำหน้ากะทิ โดยผสมหัวกะทิ น้ำตาลทราย และเกลือสมุทรเข้าด้วยกัน คนผสมจนน้ำตาลทรายละลาย ค่อย ๆ ใส่แป้งข้าวเจ้าลงไป คนผสมให้ละลายเข้ากันดี เตรียมไว้
      3. นำเบ้าขนมครกขึ้นตั้งไฟ ใช้ไฟกลางพอร้อน ทาน้ำมันให้ทั่วหลุมแล้วตักแป้งหยอดลงไปลงไปประมาณ 3/4 ของหลุม พอแป้งเริ่มเซตตัว ตักส่วนผสมหน้ากะทิหยอดทับลงไปให้เต็ม ปิดฝารอให้แป้งเริ่มสุก
      4. เปิดฝาโรยหน้าด้วยเผือก ข้าวโพด และต้นหอมซอย พอขนมสุกใช้ช้อนแคะขนมออกจากเบ้า จัดใส่จาน พร้อมเสิร์ฟ (ในสูตรได้นำเบ้าขนมครกไปบ่มน้ำมันล่วงหน้า 2 วันแล้ว แต่ขนมก็ยังติดเบ้า แคะยากมาก)
 

ดูวิธีทำ ขนมครก เพิ่มเติมคลิก

4. ขนมถ้วย



ภาพจาก คุณ rins cook book (#rinscookcook)

            ใครมีถ้วยตะไลหรือถ้วยทนความร้อนมาทำขนมถ้วยใส่แป้งข้าวเจ้ากัน สูตรนี้หน้าขนมมีความเค็มหอมกะทิ ส่วนตัวขนมมีความหวานจากน้ำตาลปี๊บ  


ส่วนผสม หน้าขนม


แป้งข้าวเจ้า 1/2 ถ้วย
น้ำตาลทราย 1/2 ถ้วย
เกลือป่น 1 ช้อนชา
หัวกะทิ 2 ถ้วย


ส่วนผสม ตัวขนม


แป้งข้าวเจ้า 3/4 ถ้วย
น้ำตาลปี๊บ 230 กรัม
แป้งมันสำปะหลัง 1/4 ถ้วย
แป้งเท้ายายม่อม 1 ช้อนโต๊ะ
น้ำลอยดอกมะลิ 1+1/4 ถ้วย (หรือน้ำผสมกลิ่นมะลิ)
หางกะทิ 1/2 ถ้วย


อุปกรณ์


ถ้วยขนมถ้วย (หรือถ้วยทนความร้อนสำหรับนึ่ง)
ชุดนึ่ง


วิธีทำขนมถ้วย

     1. ทำหน้าขนมโดยผสมแป้งข้าวเจ้า น้ำตาลทราย เกลือป่น และหัวกะทิเข้าด้วยกัน ใช้มือขยำส่วนผสมจนเข้ากันและไม่เป็นเม็ด จากนั้นนำไปกรองผ่านตะแกรง เตรียมไว้
     2. ทำตัวขนมโดยผสมแป้งข้าวเจ้า น้ำตาลปี๊บ แป้งมันสำปะหลัง แป้งท้าวยายม่อม น้ำลอยดอกมะลิ และหางกะทิเข้าด้วยกัน ใช้มือขยำส่วนผสมจนเข้ากันจนน้ำตาลปี๊บละลายหมด จากนั้นนำไปกรองผ่านตะแกรง เตรียมไว้
     3. นำถ้วยขนมไปนึ่งประมาณ 5 นาที (ป้องกันไม่ให้ขนมติดถ้วย)
     4. เทส่วนผสมตัวขนมลงไปในถ้วย (ให้เกินครึ่งถ้วยเล็กน้อย) จากนั้นปิดฝานึ่งประมาณ 5 นาที พอครบเวลา ยกลงจากเตา พักทิ้งไว้ประมาณ 1-2 นาที
     5. เทส่วนผสมหน้ากะทิลงไปจนเต็มถ้วย นำไปนึ่งต่ออีกประมาณ 6-7 นาทีจนขนมสุก ยกลงจากเตา พักทิ้งไว้จนเย็นประมาณ 10 นาที
     6. ค่อย ๆ ใช้ไม้พายหรือไม้ไอศกรีมแช่น้ำแคะขนมออกจากถ้วย จัดใส่จาน พร้อมเสิร์ฟ
 

ดูวิธีทำ ขนมถ้วย เพิ่มเติมคลิก

5. ขนมใส่ไส้ 





           หาซื้ออร่อย ๆ ยากลองทำกินเองกันเถอะ ขนมใส่ไส้ใส่แป้งข้าวเจ้า มาพร้อมวิธีทำแป้งและไส้หอมอร่อย จะห่อด้วยกระทงหรือหยอดลงในถ้วยพลาสติกแบบประยุกต์ก็ตามชอบ


ส่วนผสม ขนมใส่ไส้


มะพร้าวขูดขาว 2+1/2 ถ้วย
น้ำตาลมะพร้าว 1+1/2 ถ้วย
น้ำต้มสุก
เทียนอบ (สำหรับอบควันเทียน) ใช้หรือไม่ใช้ก็ได้ตามความสะดวก
แป้งข้าวเหนียว 2 ถ้วย
น้ำเย็น 1/3 ถ้วย (หรือน้ำใบเตย, น้ำอัญชันแช่เย็น หากต้องการเพิ่มสีสัน)
แป้งข้าวเจ้า 1/3 ถ้วย
เกลือป่น 2 ช้อนชา
หัวกะทิ 3+1/3 ถ้วย


อุปกรณ์


เตรียมใบตองตัดเป็น 2 ขนาด แผ่นใหญ่ขนาดประมาณ 5x9 เซนติเมตร และแผ่นเล็กขนาดประมาณ 4x6 เซนติเมตร แล้วตัดหัว-ท้ายเป็นสามเหลี่ยม เช็ดให้สะอาดทั้ง 2 ด้าน นำไปตากแดดทิ้งไว้สักครู่ (เพื่อไม่ให้ใบตองแตกขณะห่อขนม)


วิธีทำหน้ากระฉีก (ส่วนผสมไส้)

     1. กวนมะพร้าวขูดกับน้ำตาลมะพร้าว และน้ำต้มสุกในกระทะด้วยไฟอ่อน ๆ จนส่วนผสมเหนียวและแห้ง ยกลงจากเตา พักทิ้งไว้จนเย็นสนิท
     2. พอส่วนผสมเย็นสนิทแล้วปั้นเป็นก้อนกลม ๆ ประมาณ 1 นิ้วใส่ในภาชนะที่มีฝาปิด 
     3. นำส่วนผสมไส้ไปอบด้วยควันเทียน เตรียมไว้

วิธีทำแป้ง


นวดแป้งข้าวเหนียวกับน้ำเย็นจนพอปั้นได้ จากนั้นปั้นเป็นก้อนกลมขนาดเดียวกับหน้ากระฉีก เตรียมไว้


วิธีทำส่วนผสมหน้าขนม


ผสมแป้งข้าวเจ้า เกลือป่น และกะทิคนให้ละลายเข้าด้วยกัน เทใส่ในกระทะทองเหลือง (หรือกระทะเทฟลอน) ใช้ไฟปานกลางกวนจนข้นและเดือดทั่ว ยกลงจากเตา เตรียมไว้


วิธีทำขนมใส่ไส้แบบห่อใบตอง

     1. แผ่แป้งข้าวเหนียวที่ปั้นไว้เป็นแผ่นบาง ๆ (กะให้พอหุ้มไส้ได้มิด) จากนั้นหยิบไส้กระฉีกวางลงไปตรงกลางแล้วหุ้มแป้งให้มิด วางขนมลงบนใบตองที่ซ้อนกัน
     2. หงายใบตองแผ่นใหญ่ขึ้น (ด้านนวล) แล้ววางทับด้วยใบตองแผ่นเล็ก วางไส้ขนมลงไป จากนั้นตักหน้าขนมประมาณ 1/2 ช้อนชา ใส่ด้านบนไส้
     3. ห่อใบตองเป็นทรงสูง ใช้ใบมะพร้าวที่เตรียมไว้คาดและกลัดด้วยไม้กลัดให้เรียบร้อย ตัดปลายเตี่ยวให้เฉียงและยาวพองาม วางเรียงห่อขนมลงในชุดนึ่ง
     4. นำขนมไปนึ่งในชุดนึ่งที่มีน้ำเดือดพล่านประมาณ 10 นาที ยกลงจากเตา 

วิธีทำขนมใส่ไส้สูตรประยุกต์

     1. ตักส่วนผสมหน้ากะทิใส่ลงในถ้วยขนาดเล็ก (หรือพิมพ์พลาสติก) ประมาณ 1/2 ของพิมพ์ เตรียมไว้
     2. แผ่แป้งข้าวเหนียวที่ปั้นไว้เป็นแผ่นบาง ๆ (กะให้พอหุ้มไส้ได้มิด) จากนั้นหยิบไส้กระฉีกวางลงไปตรงกลางแล้วหุ้มแป้งให้มิด จากนั้นนำไปต้มในน้ำเดือดจนลอยขึ้นมา ตักขึ้นใส่จาน เตรียมไว้
     3. ค่อย ๆ นำส่วนผสมไส้วางลงในพิมพ์อย่างเบามือให้สวยงาม พร้อมเสิร์ฟ
 

ดูวิธีทำ ขนมใส่ไส้ เพิ่มเติมคลิก

6. ลอดช่อง



ภาพจาก คุณ rins cook book (#rinscookcook)

          และแล้วก็ถึงเมนูลอดช่องที่รอคอย ทำจากแป้งข้าวเจ้า แป้งมัน และแป้งถั่วเขียว มาพร้อมวิธีทำน้ำกะทิหอมหวล



ส่วนผสม ลอดช่อง


ใบเตยหั่นเป็นชิ้นเล็ก ๆ 1 ปอนด์ (ประมาณ 450 กรัม)
น้ำปูนใส 9+1/2 -10 ถ้วย
แป้งข้าวเจ้า 3 ถ้วย
แป้งมันสำปะหลัง 1 ถ้วย
แป้งถั่วเขียว 4 ช้อนโต๊ะ
น้ำเย็นจัด
น้ำแข็งทุบ


ส่วนผสม น้ำกะทิ


น้ำตาลปี๊บ 3+1/2 -4 ถ้วย
เกลือป่น 1 ช้อนชา
กะทิ 5 ถ้วย


วิธีทำลอดช่องน้ำกะทิ

      1. ทำน้ำกะทิ โดยใส่น้ำตาลปี๊บ เกลือป่น และกะทิลงในอ่างผสม ใช้มือขยำส่วนผสมเข้าด้วยกันจนน้ำตาลปี๊บละลายเข้ากันดี กรองด้วยตะแกรง
      2. นำส่วนผสมน้ำกะทิขึ้นตั้งไฟปานกลาง เคี่ยวจนน้ำกะทิใกล้เดือด (ให้ส่วนผสมเดือดเฉพาะตรงกลาง ไม่เดือดพล่าน เพื่อไม่ให้กะทิแตกมัน) ประมาณ 10-15 นาที ปิดไฟ ยกลงจากเตา พักทิ้งไว้จนเย็น เตรียมไว้ (สามารถทำไว้ล่วงหน้าหรือทำทิ้งไว้ข้ามคืนได้)
      3. ใส่ใบเตยลงในเครื่องปั่น ตามด้วยน้ำปูนใส 6-7 ถ้วย ปั่นจนละเอียด จากนั้นคั้นเอาเฉพาะน้ำ เตรียมไว้
      4. ใส่แป้งข้าวเจ้า แป้งมันสำปะหลัง และแป้งถั่วเขียวลงไปในน้ำใบเตย โดยปล่อยให้แป้งค่อย ๆ จมลงไปในน้ำจนหมด (เทคนิค : ปล่อยให้แป้งจมลงไปในน้ำเอง รอประมาณ 1 นาที โดยไม่ต้องคน เพื่อให้มั่นใจได้ว่า แป้งจะได้ไม่จับตัวเป็นก้อน และละลายเข้ากับน้ำทั้งหมด) พอแป้งจมลงหมดแล้ว ค่อย ๆ คนผสมจนเข้ากันดี จากนั้นกรองด้วยตะแกรง เตรียมไว้
      5. ใส่ส่วนผสมลงในกระทะก้นลึกขนาดใหญ่ นำขึ้นตั้งไฟปานกลาง กวนผสมตลอดเวลา ใช้เวลาประมาณ 45 นาที ถึง 1 ชั่วโมง พอแป้งเริ่มเหนียว ค่อย ๆ เทน้ำปูนใสที่เหลือลงไปจนหมด กวนจนส่วนผสมเหนียว และมีสีใส
      6. ตักส่วนผสมแป้งใส่เครื่องกดลอดช่อง กดแป้งเป็นเส้น ๆ ลงในน้ำเย็นจัด จากนั้นตักส่วนผสมขึ้น ใส่ลงในถ้วย ตามด้วยน้ำกะทิที่เตรียมไว้ และน้ำแข็ง พร้อมเสิร์ฟ
หมายเหตุ : สูตรนี้ใส่แป้งถั่วเขียว เพื่อทำให้ลอดช่องมีเนื้อเหนียว นุ่ม และสีสวยมากขึ้น เก็บไว้กินนาน ๆ จะไม่คืนตัวและเป็นน้ำ
 

ดูวิธีทำ ลอดช่อง เพิ่มเติมคลิก

7. ขนมตาล 





            ถ้าหาซื้อลูกตาลได้อยากให้ลองมาทำขนมตาล เมนูขนมไทยใส่แป้งข้าวเจ้าสูตรนี้กัน ใส่น้ำตาลทรายตามชอบ เพิ่มกะทิเพื่อความหอมมัน สุดท้ายโรยมะพร้าวขูดคลุกเกลือ


ส่วนผสม ขนมตาล


น้ำตาลทราย 400 กรัม
กะทิ 3 ถ้วย
เนื้อลูกตาลสุก 350 กรัม
แป้งข้าวเจ้า 500 กรัม
ผงฟู 1 ช้อนโต๊ะ
มะพร้าวทึนทึกขูดเส้นเล็ก (คลุกเกลือเล็กน้อยสำหรับโรยหน้า) 2 ถ้วย


วิธีทำขนมตาล

     1. ละลายน้ำตาลทรายในกะทิ เติมเนื้อลูกตาลลงไป คนให้เข้ากัน จากนั้นใส่แป้งและผงฟูลงไป คนจนเนียน
     2. กรองส่วนผสมด้วยผ้าขาวบาง พักไว้ประมาณ 10 นาทีให้ส่วนผสมขึ้น
     3. ระหว่างรอขนมขึ้น ใส่น้ำในลังถึง ตั้งไฟกลางเตรียมไว้ เรียงถ้วยตะไลลงในลังถึง พอส่วนผสมครบเวลา ตักส่วนผสมยอดลงในถ้วยตะไลจนเต็มถ้วย โรยด้วยมะพร้าวทึนทึก นึ่งบนน้ำเดือดประมาณ 15-20 นาที จนกระทั่งสุก ยกลงจากเตา พักให้เย็นแซะออกจากถ้วย พร้อมเสิร์ฟ
 

ดูวิธีทำ ขนมตาล เพิ่มเติมคลิก

8. ขนมฟักทอง





            ใครมีฟักทองเหลือ ๆ จับมาทำขนมฟักทองสีสวยกันเลย ใส่แป้งข้าวเจ้า มะพร้าวขูดผสมกะทิและเนื้อฟักทอง เติมน้ำตาลทรายเพิ่มความหวาน


ส่วนผสม ขนมฟักทอง


ฟักทอง 500 กรัม (ปอกเปลือก หั่นเป็นชิ้น ๆ)
แป้งข้าวเจ้า 1 ถ้วย
แป้งมันสำปะหลัง 1/4 ถ้วย
มะพร้าวขูด 50 กรัม
น้ำตาลทราย 1 ถ้วย
เกลือป่น 1/2 ช้อนชา
กะทิ 1 ถ้วย


อุปกรณ์


ถ้วยตะไล (สำหรับนึ่ง)


วิธีทำขนมฟักทอง

     1. นำฟักทองไปนึ่งจนสุกแล้วนำออกมาพักทิ้งไว้จนเย็นสนิท
     2. ใส่แป้งข้าวเจ้าและแป้งมันสำปะหลังลงในฟักทองที่นึ่งสุกแล้ว จากนั้นนวดผสมให้เข้ากัน
     3. ใส่มะพร้าวขูด น้ำตาลทราย และเกลือป่นลงไปนวด จากนั้นค่อย ๆ เติมกะทิลงไปคนผสมจนเข้ากันดีและน้ำตาลทรายละลายหมด 
     4. ตักส่วนผสมใส่ถ้วยตะไลประมาณ 3/4 ของถ้วย จากนั้นนำไปนึ่ง (ในชุดนึ่งที่มีน้ำเดือด) ประมาณ 15-20 นาที นึ่งจนแป้งสุกและใส ยกลงจากเตา พักทิ้งไว้จนเย็น 
     5. แคะขนมออกจากถ้วย พร้อมเสิร์ฟ
 

ดูวิธีทำ ขนมฟักทอง เพิ่มเติมคลิก

9. ขนมกล้วย





           นานแล้วที่ไม่ได้กินขนมกล้วย วันหยุดว่าง ๆ มาลองทำกัน จับกล้วยน้ำว้าบดผสมกับกะทิ แป้ง ข้าวเจ้า และมะพร้าวขูดฝอย ตักหยอดลงในพิมพ์ตามชอบ


ส่วนผสม ขนมกล้วย


กล้วยน้ำว้าสุก (บดละเอียด) 500 กรัม
น้ำตาลทราย 100 กรัม
เกลือป่น 1 ช้อนชา
แป้งข้าวเจ้า 100 กรัม
แป้งมันสำปะหลัง 5 ช้อนโต๊ะ
หัวกะทิ 200 มิลลิลิตร
มะพร้าวทึนทึกขูดฝอย
ใบตองสำหรับห่อ (ถ้าไม่มีใบตองสามารถใช้ถ้วยตะไลได้)


วิธีทำขนมกล้วย

     1. ผสมกล้วยน้ำว้ากับน้ำตาลทราย เกลือป่น แป้งข้าวเจ้า แป้งมันสำปะหลัง หัวกะทิ และมะพร้าวขูด คนผสมให้เข้ากันดี 
     2. ตักส่วนผสมขนมกล้วยลงบนใบตอง แผ่บาง ๆ หรือจะทำเป็นทรงกรวยห่อเป็นทรงให้สวยงาม (หรือตักใส่ถ้วยตะไล) วางเรียงบนชุดนึ่งที่มีน้ำเดือด นึ่งประมาณ 20 นาที จนขนมสุก จากนั้นนำออกจากชุดนึ่ง พร้อมเสิร์ฟ
 

ดูวิธีทำ ขนมกล้วย เพิ่มเติมคลิก

10. ตะโก้





           มาต่อกันที่ขนมตะโก้ที่คุ้นปาก สูตรนี้ใส่แค่แห้ว ทั้งนี้ใส่เผือกเพิ่มได้ มาพร้อมวิธีทำหน้ากะทิและตัวขนมใส่แป้งข้าวเจ้าและแป้งอื่น ๆ หอมหวาน


ส่วนผสม ขนมตะโก้


น้ำเปล่า 1 ถ้วย
น้ำตาลทราย 1+1/2 ถ้วย
แป้งข้าวเจ้า 1/2 ถ้วย
แป้งมัน 1/4 ถ้วย
แป้งถั่วเขียว 2 ช้อนโต๊ะ
น้ำลอยดอกมะลิ 2 ถ้วย (หรือน้ำ 2 ถ้วย ผสมน้ำหอมกลิ่นมะลิ 1/2 ช้อนชา)
น้ำใบเตยคั้นเข้มข้น 2 ช้อนโต๊ะ
แห้วต้มสุก (หั่นเต๋าเล็ก) 1 ถ้วย
กระทงใบเตย


ส่วนผสม หน้ากะทิ


แป้งข้าวเจ้า 1/4 ถ้วย
กะทิ 2 ถ้วย
เกลือป่น 1 ช้อนชา


วิธีทำตะโก้แห้ว

     1. ใส่น้ำลงในหม้อ นำขึ้นตั้งไฟ ใส่น้ำตาลทรายลงไปคนให้ละลาย ต้มจนเดือดและเหนียวเป็นน้ำเชื่อม พักไว้จนเย็น
     2. ผสมแป้งข้าวเจ้า แป้งมัน แป้งถั่วเขียว น้ำลอยดอกมะลิ และน้ำใบเตยจนละลายเข้ากันดี เทใส่ลงในส่วนผสมน้ำเชื่อม กวนผสมจนแป้งสุกเหนียวและใส จากนั้นใส่แห้วลงคนผสมให้เข้ากัน ยกลงจากเตา
     3. ตักใส่กระทงใบเตยที่เตรียมไว้ประมาณ 3/4 ของกระทง ตามด้วยหน้ากะทิจนเต็มพิมพ์ พักทิ้งไว้จนอุ่น 

วิธีทำหน้ากะทิตะโก้


ใส่แป้งข้าวเจ้า กะทิ และเกลือป่นลงในหม้อ นำขึ้นตั้งไฟใช้ความร้อนปานกลาง คนผสมจนข้น และเหนียว ยกลงจากเตา หยอดลงบนขนมตะโก้
	 


ดูวิธีทำ ตะโก้ เพิ่มเติมคลิก

11. ขนมน้ำดอกไม้ 



ภาพจาก คุณ poppy farm สมาชิกเว็บไซต์พันทิปดอทคอม

          สีสวยน่าลองทำจริง ๆ สำหรับขนมน้ำดอกไม้ ใส่สีผสมอาหารหลายสีตามชอบ เพิ่มความหอมจากกลิ่นมะลิ อีกหนึ่งเมนูขนมใส่แป้งข้าวเจ้าที่น่าลองทำ



ส่วนผสม ขนมน้ำดอกไม้


น้ำตาลทราย 225 กรัม
น้ำร้อน 450 มิลลิลิตร
แป้งข้าวเจ้า 200 กรัม
แป้งเท้ายายม่อม 1+1/2 ช้อนโต๊ะ
กลิ่นมะลิ 1/2 ช้อนชา
สีผสมอาหาร


วิธีทำขนมน้ำดอกไม้

     1. ผสมน้ำตาลทรายกับน้ำร้อน แล้วคนจนน้ำตาลทรายละลาย จากนั้นพักให้เย็นลง
     2. ผสมแป้งข้าวเจ้ากับแป้งเท้ายายม่อม ค่อย ๆ เทน้ำที่ผสมน้ำตาลลงไป แล้วใช้มือขยำจนแป้งละลายหมด
     3. พอผสมเข้ากันดีก็เทน้ำส่วนที่เหลือลงไปแล้วตามด้วยกลิ่นมะลิ (ถ้าไม่ชอบไม่ต้องใส่กลิ่น) แบ่งใส่ถ้วย ใส่สีตามชอบใจ สีอย่าใส่มาก ให้ใส่ถ้วยละหยดพอ พอขนมสุกสีจะเข้มขึ้นอีก นึ่งถ้วยให้ร้อนประมาณ 15 นาที จากนั้นเทขนมลงไปให้เต็มถ้วย นึ่งด้วยไฟแรง 15 นาที
     4. พอขนมสุกให้เอามาพักไว้ในน้ำเย็นจัดก่อนนำขนมออกจากถ้วย พอขนมเย็นแล้วก็แคะเอาออกจากถ้วยได้
 

ดูวิธีทำ ขนมน้ำดอกไม้ เพิ่มเติมคลิก

12. ขนมเปียกปูนกะทิสด 



ภาพจาก คุณ kitty chef สมาชิกเว็บไซต์พันทิปดอทคอม

           ขนมเปียกปูนแบบเดิม ๆ อาจเบื่อกันบ้าง ลองมาทำเปียกปูนกะทิสดนุ่ม ๆ หอมกลิ่นใบเตยกันเถอะ ใส่แป้งข้าวเจ้า ใบเตยสีเขียว มาพร้อมกะทิราดขนมตัดเลี่ยน โรยงาคั่วหน่อย


ส่วนผสม ขนมเปียกปูนกะทิสด


แป้งข้าวเจ้า 1 ถ้วย
แป้งมัน 1/4 ถ้วย
น้ำปูนใส 1 ถ้วย
น้ำใบเตย 2 ถ้วย
เกลือเล็กน้อย
น้ำตาลทรายแดง 1/4 ถ้วย
น้ำตาลปี๊บ 120 กรัม


ส่วนผสม กะทิราดหน้าขนม


กะทิ 500 กรัม
เกลือแค่หยิบมือ
แป้งข้าวเจ้า 1 ช้อนชา (จะใส่หรือไม่ใส่ก็ได้ แต่ที่ใส่เพื่อให้น้ำกะทิข้น)
งาขาวคั่ว


วิธีทำขนมเปียกปูนกะทิสด

     1. นำแป้งข้าวเจ้า แป้งมัน น้ำปูนใส และน้ำใบเตย ผสมกันและนวดจนเข้ากันดี
     2. ใส่เกลือ น้ำตาลทรายแดง และน้ำตาลปี๊บ นวดต่อจนเข้ากันดี กรองส่วนผสมแป้งด้วยตะแกรง 1 รอบ
     3. ตั้งกระทะเปิดไฟปานกลาง ใส่แป้งลงไปกวน พอแป้งเริ่มจับตัวเป็นก้อนให้ลดเป็นไฟอ่อน ค่อย ๆ กวนต่อจนส่วนผสมเนียนเข้ากันดีสังเกตจากการเอาไม้พายตักแป้งขึ้นมา ถ้าแป้งเหนียวติดไม้พายก็ใช้ได้แล้ว ตักขนมเปียกปูนใส่ถุงบีบ และใช้หัวบีบแต่งหน้าเค้ก บีบใส่ถ้วย

วิธีทำกะทิราดหน้าขนม


ใส่หัวกะทิลงในหม้อ ตามด้วยเกลือ ใส่แป้งข้าวเจ้า คนผสมจนเดือด เสร็จแล้วตักกะทิราดหน้าขนมเปียกปูนเลยค่ะ อย่าลืมโรยงาขาวคั่วหอม ๆ
	 


ดูวิธีทำ ขนมเปียกปูนกะทิสด เพิ่มเติมคลิก

13. ขนมดอกจอก



ภาพจาก คุณ kitty chef สมาชิกเว็บไซต์พันทิปดอทคอม

           ลองทำขนมดอกจอกทอดกรอบ ๆ รับรองใครกินก็ติดใจ ทำจากแป้งข้าวเจ้า แค่มีพิมพ์ขนมดอกจอกและผสมแป้งตามสูตร เพิ่มความหอมจากงาดำ 


ส่วนผสม ขนมดอกจอก


แป้งสาลีอเนกประสงค์ 200 กรัม
แป้งข้าวเจ้า 150 กรัม
แป้งมันสำปะหลัง 50 กรัม
น้ำปูนใส 250 กรัม
ไข่ไก่ 2 ฟอง
เกลือ 1/2 ช้อนชา
น้ำตาลทราย 50 กรัม
หัวกะทิ 500 กรัม
งาดำ


วิธีทำขนมดอกจอก

     1. นำแป้งสาลี แป้งข้าวเจ้า และแป้งมัน เทรวมกัน ตามด้วยน้ำปูนใส นวดไปเรื่อย ใส่ไข่ไก่นวดต่อไปเรื่อย ๆ
     2. ใส่เกลือและน้ำตาลทราย นวดให้เข้ากัน เทกะทิแล้วนวดให้ส่วนผสมเนียนเป็นเนื้อเดียวกัน ใช้เวลานวดค่อนข้างนานกว่าส่วนผสมจะเข้ากันดี กรองด้วยกระชอนตาถี่ แป้งจะละเอียดเนียนสวย
     3. ใส่งาดำตามชอบ หรือจะใส่งาขาวด้วยก็ได้
     4. ขั้นตอนการทอด นำพิมพ์ไปแช่ทิ้งไว้ในน้ำมันที่ร้อนประมาณ 10 นาที พอพิมพ์ร้อนได้ที่แล้วก็ซับด้วยน้ำมันก่อนที่จะไปชุบแป้ง
     5. จุ่มพิมพ์ลงไปในแป้ง แต่อย่าจุ่มจนมิด (เพราะถ้าจุ่มมิดแป้งจะติดพิมพ์ ไม่หลุด) นำพิมพ์ชุบแป้งเสร็จแล้วลงไปทอดในน้ำมันที่ร้อน ใช้ไฟกลาง พอเอาพิมพ์จุ่มลงในน้ำมันแล้วค่อย ๆ เขย่าพิมพ์ แป้งก็จะหลุดออกจากพิมพ์ 
     6. ทอดให้สุกเหลือง เอาขึ้นพักให้สะเด็ดน้ำมัน พอพักจนเย็นก็กินได้แล้วค่ะ กรอบมันอร่อย
 

ดูวิธีทำ ขนมดอกจอก เพิ่มเติมคลิก

14. ขนมฝักบัวใบเตย





           ขนมฝักบัวหากินยากมาก ลองทำกินหรือทำขายกันได้เลย ส่วนผสมใส่กล้วยหอมสุกผสมกับแป้ง ข้าวเจ้า เติมใบเตยและสีผสมอาหารสีเขียว เอาไปทอดจนสุก


ส่วนผสม ขนมฝักบัว


แป้งข้าวเจ้า 3 ถ้วย
แป้งข้าวเหนียว 1 ถ้วย
น้ำตาลปี๊บ 1 ถ้วย
กล้วยหอมสุก 1 ลูก (บดละเอียด)
ใบเตย 20 ใบ
สีผสมอาหารสีเขียว 1 ช้อนชา
น้ำมันพืช (สำหรับทอด)


วิธีทำขนมฝักบัว

     1. ล้างใบเตยให้สะอาด หั่นเป็นชิ้นเล็ก ๆ ใส่ลงในเครื่องปั่น เติมน้ำเปล่าลงไปพอท่วม ปั่นจนละเอียด จากนั้นกรองและคั้นเอาแต่น้ำ เตรียมไว้
     2. ผสมแป้งข้าวเจ้า แป้งข้าวเหนียว และกล้วยหอม ค่อย ๆ เทน้ำใบเตยลงไปนวดให้เข้ากัน ใส่สีผสมอาหารสีเขียวลงไป
     3. ใส่น้ำตาลปี๊บลงไปนวดกับแป้งให้ละลายจนมีลักษณะข้นเหนียว (เหมือนนมข้นหวาน) พักแป้งทิ้งไว้อย่างน้อย 30 นาที
     4. ใส่น้ำมันพืชลงในกระทะขนาดเล็กสูงประมาณ 1/2 ของกระทะ นำขึ้นตั้งไฟอ่อน ๆ พอน้ำมันร้อน กวนแป้งให้เข้ากันแล้วตักหยอดลงตรงกลางกระทะ (ระวังอย่าให้แป้งใต้กระบวยหยดลงในกระทะ) ขนมจะค่อย ๆ พองจากด้านนอกเข้าสู่ด้านในจนปิดสนิท รอจนขนมเหลืองและลอยขึ้นจากน้ำมันแล้วพลิกกลับด้าน จากนั้นตักน้ำมันราดตรงกลางของขนมเพื่อให้ตรงกลางขนมปูดขึ้น ตักขึ้นสะเด็ดน้ำมัน พร้อมเสิร์ฟ
 

ดูวิธีทำ ขนมฝักบัวใบเตย เพิ่มเติมคลิก

15. เค้กแป้งข้าวเจ้า



ภาพจาก ครัวป้ามารายห์

           ปิดท้ายด้วยวิธีทำเค้กแป้งข้าวเจ้า เหมาะสำหรับคนแพ้แป้งสาลี เติมกลิ่นวานิลลา สามารถแต่งหน้าด้วยวิปครีมได้ด้วย


ส่วนผสม ไข่แดง


ไข่แดง (เบอร์ 2) 4 ฟอง
น้ำมันรำข้าว 20 กรัม
นมจืด หรือกะทิ 110 มิลลิลิตร
เกลือป่น 1/4 ช้อนชา
กลิ่นวานิลลา
แป้งข้าวเจ้า 150 กรัม


ส่วนผสม ไข่ขาว


ไข่ขาว 4 ฟอง
ครีมออฟทาร์ทาร์ 1/2 ช้อนชา
น้ำตาลทราย 70 กรัม


วิธีทำเค้กแป้งข้าวเจ้า

     1. ทำส่วนผสมไข่แดงโดยผสมไข่แดง น้ำมันรำข้าว นมจืด เกลือป่น ตามด้วยกลิ่นวานิลลา คนให้เข้ากัน ร่อนแป้งข้าวเจ้า
     2. ทำส่วนผสมไข่ขาวโดยนำไข่ขาวมาตีจนเป็นฟองหยาบ ใส่ครีมออฟทาร์ทาร์ลงไป จากนั้นทยอยใส่น้ำตาลลงไป (แบ่งใส่สัก 3 รอบ) ตีจนตั้งยอดอ่อน-กลาง
     3. นำ (เมอแรงค์) ไข่ขาวใส่ลงในส่วนผสมไข่แดง แล้วตะล่อมจนเข้ากัน ใส่ที่เหลือลงไป แล้วตะล่อมจนเข้ากัน หยอดใส่พิมพ์ นำไปอบที่อุณหภูมิ 180 องศาเซลเซียส เป็นเวลา 25-30 นาที ใช้ไฟบน-ล่าง ปิดพัดลม
     4. นำเค้กออกจากพิมพ์ พักเค้กจนเย็นสนิท ประมาณ 2-3 ชั่วโมง ใส่กล่องปิดฝาไว้แล้วค่อยนำมากิน เค้กจะนุ่มขึ้น
 

ดูวิธีทำ เค้กแป้งข้าวเจ้า เพิ่มเติมคลิก

          จบไปแล้วสำหรับสูตรขนมจากแป้งข้าวเจ้า ลองทำเป็นอาหารว่างเอาไว้กินหรือแจกได้ หรือทำขายเพิ่มรายได้ก็ดีงามจ้า

แนะนำเมนูขนมไทยอื่น ๆ ที่น่าสนใจ


ลูกชุบ วิธีทำขนมไทยรูปผัก-ผลไม้ฟรุ้งฟริ้งน่ารัก
วิธีทำแกงบวดฟักทอง สูตรขนมไทยง่าย ๆ อร่อยหอมมัน
ข้าวเหนียวเปียกอัญชันลำไย ขนมไทยอร่อยเหมือนเดิมเติมสีสันสดใส
ขนมเหนียว สูตรขนมไทยโบราณสีสวยแป้งนุ่มเคี้ยวเพลิน
ขนมโคกะทิสดไส้มันม่วง ขนมไทยประยุกต์เคี้ยวนุ่มหนึบไม่มีเบื่อ
	 

 





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













15 สูตรขนมจากแป้งข้าวเจ้า สูตรทำกินทำขายอร่อยสไตล์ไทย




อัปเดตล่าสุด 31 สิงหาคม 2564 เวลา 11:46:03
 103,024 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































