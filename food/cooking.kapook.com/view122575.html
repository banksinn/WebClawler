




ข้าวผัด หลากวิธีทำข้าวผัดจานเด็ด เมนูตามสั่งทำง่าย อร่อยเหมือนกินที่ร้าน











































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ




 


cooking
เมนูอาหาร






ข้าวผัดจานเด็ด เมนูตามสั่งทำง่าย อร่อยเหมือนกินที่ร้าน




592,827อ่าน







0















          กระทะพร้อม ! ตะหลิวพร้อม ! ชวนทำเมนูข้าวผัด สูตรอาหารจานเดียว ที่กินได้ทุกวัย พร้อมเคล็ดลับการผัดข้าวผัดให้หอม และข้าวเป็นเม็ดเรียงสวย ไม่แฉะ ทำกินเองก็ง่าย รสชาติถูกปาก อร่อยเหมือนร้านดัง       









          อาหารสำหรับคนมีเวลาน้อยย่อมหนีไม่พ้นอาหารจานเดียวแน่นอนค่ะ และหนึ่งในนั้นต้องมี เมนูข้าวผัดด้วยใช่ไหมคะ วันนี้กระปุกดอทคอม ขอนำเสนอ 22 สูตรข้าวผัดจานเด็ด มาเสิร์ฟให้อิ่มอร่อยกันถ้วนทั่ว พบกับข้าวผัดสุดสร้างสรรค์สำหรับคนอยากลงมือทำกินเอง ไม่ต้องง้อแม่ค้า ไม่ต้องต่อคิว ทำง่ายกินง่าย ใช้เวลาแป๊บเดียวก็ได้หม่ำสมใจแล้วค่ะ       






1. ข้าวผัดทะเล          ข้าวผัดทะเล อาหารจานเดียวรสกลมกล่อมที่แทบจะยกทะเลมาใส่ไว้ในจานเดียว ครบทั้งเนื้อกุ้งและปลาหมึก ผัดกับข้าวสวยใช้ไฟแรง เสิร์ฟร้อน ๆ หอมฉุย เหยาะพริกน้ำปลาหน่อย อร่อยเว่อร์ เชฟกระทะเหล็กก็เถอะ… นาทีนี้สวมรอยเป็นเชฟมือฉมังเองเลย พร้อมแล้วก็ตามมาดูส่วนผสมและวิธีทำข้าวผัดทะเลอร่อย ๆ กันทางนี้เลยค่ะ 
    
    
    
    
    
    
    
ส่วนผสม ข้าวผัดทะเล




      - เนยสด หรือน้ำมันพืช สำหรับผัด
      
      
      
      
      
      
      
      - หอมใหญ่ซอยละเอียด 1 ช้อนโต๊ะ
      
      
      
      
      
      
      
      - ไข่เป็ด หรือไข่ไก่ 1 ฟอง
      
      
      
      
      
      
      
      - กุ้งสด (ปอกเปลือกผ่าหลังดึงเส้นดำออก) 2 ตัว
      
      
      
      
      
      
      
      - ปลาหมึก หั่นแว่น 1 ตัว
      
      
      
      
      
      
      
      - ข้าวสวยหุงสุก (พักทิ้งไว้จนเย็นสนิทหรือใช้ข้าวเก่า) 1 ถ้วย
      
      
      
      
      
      
      
      - เกลือป่น 1/4 ช้อนชา
      
      
      
      
      
      
      
      - พริกไทยป่น 1/4 ช้อนชา
      
      
      
      
      
      
      
      - น้ำส้มสายชู 1 ช้อนโต๊ะ
      
      
      
      
      
      
      
      - น้ำตาลทราย 1/2 ช้อนโต๊ะ
      
      
      
      
      
      
      
      - แตงกวาและมะนาวฝานเป็นแว่น ๆ สำหรับเสิร์ฟ
      
      
      
      
      



วิธีทำข้าวผัดทะเล




     1. ตั้งกระทะใช้ไฟแรง พอน้ำมันร้อนใส่เนยสดลงไปแล้วใส่หอมใหญ่ลงไปผัดจนมีกลิ่นหอม จากนั้นใส่กุ้งและปลาหมึกลงไปผัดจนสุก
      
      
      
      
      
     2. ตอกไข่ไก่ลงไปยีพอแตก ใส่ข้าวสวย เกลือป่น พริกไทยป่น น้ำส้มสายชู และน้ำตาลทราย ผัดจนเข้ากัน และข้าวเป็นเม็ด ชิมรสตามชอบ ตักใส่จาน เสิร์ฟพร้อมมะนาวฝาน และแตงกวา
      
      
      
      
      
      
      




------------------------------------------




2. ข้าวผัดปู

          ใครใฝ่ฝันอยากทำข้าวผัดปูให้อร่อยยกมือขึ้น ถ้าลองได้มีสูตรเด็ด ๆ พร้อมเคล็ดลับดี ๆ ก็ไม่ต้องเสียเวลาตามหาร้านข้าวผัดปูอร่อย ๆ อีกต่อไปแล้ว สูตรเด็ดที่ว่าแค่ใส่น้ำส้มสายชูเพื่อให้ข้าวผัดมีเม็ดขาวใส และเพิ่มความกลมกล่อมให้กับรสชาติข้าวผัดด้วย และเคล็ดลับในการเลือกข้าวที่จะนำมาผัด ควรใช้ข้าวที่หุงออกมาแล้วเป็นเม็ดสวย ยังแข็งอยู่ ไม่บานออก และควรจะพักข้าวที่หุงสุกแล้วให้เย็นสนิท หรือเป็นข้าวเก่าก็จะยิ่งดี เพื่อที่เวลาเอาไปผัดจะได้ไม่แฉะนั่นเองค่ะ)

ส่วนผสม ข้าวผัดปู


       - หอมใหญ่ซอยสับ 1 ช้อนโต๊ะ (ใช้หอมใหญ่แทนกระเทียมเพราะจะทำให้ข้าวผัดนั้นหอมกว่าการใช้กระเทียม)
      
      
      
      
      
      
      
       - ไข่เป็ด 1 ฟอง
      
      
      
      
      
      
      
       - ข้าวสวยหุงสุก (พักทิ้งไว้จนเย็นสนิทหรือใช้ข้าวสวยเก่าค้างคืน) 1 ถ้วย
      
      
      
      
      
      
      
       - เกลือป่น 1/4 ช้อนชา (ใช้แทนน้ำปลาหรือน้ำมันหอย เพราะจะทำให้ข้าวผัดปูไม่เสียรสชาติ แถมสีของข้าวผัดก็จะสวยด้วยค่ะ)
      
      
      
      
      
      
      
       - พริกไทยป่น 1/4 ช้อนชา
      
      
      
      
      
      
      
       - น้ำส้มสายชู 1 ช้อนโต๊ะ
      
      
      
      
      
      
      
       - น้ำตาลทราย 1/2 ช้อนโต๊ะ
      
      
      
      
      
      
      
       - เนื้อปูแกะนึ่งสุก 2 ช้อนโต๊ะ (มีกลิ่นหอมกว่าเนื้อปูต้ม เวลานำมาผัดจะทำให้รสชาติอร่อยกว่า)
      
      
      
      
      
      
      
       - ต้นหอมซอย 1 ช้อนโต๊ะ
      
      
      
      
      
      
      
       - เนยสด (หรือน้ำมันพืช) สำหรับผัด
      
      
      
      
      

 
    
    
    
    
    


วิธีทำข้าวผัดปู      1. ตั้งกระทะใช้ไฟแรง พอกระทะร้อนใส่เนยสดลงไป จากนั้นใส่หอมใหญ่ลงไปผัดจนมีกลิ่นหอม      2. ตอกไข่เป็ดลงไปในกระทะยีพอแตก ใส่ข้าวสวย เกลือป่น พริกไทยป่น น้ำส้มสายชู และน้ำตาลทราย ผัดจนเข้ากัน และข้าวเป็นเม็ด

      3. ใส่เนื้อปู และต้นหอมซอยลงไปผัดให้เข้ากัน ชิมรสตามชอบ ตักใส่จาน โรยหน้าด้วยเนื้อปูนึ่งสุก เสิร์ฟพร้อมมะนาวฝาน และแตงกวา
    
    
    
    
    
    
    



------------------------------------------





สูตรจาก คุณบูตะ กะ กิมจิ สมาชิกเว็บไซต์พันทิปดอทคอม




 
    
    
    
    
    
3. ข้าวผัดต้มยำกุ้ง          ต้มยำกุ้ง เมนูกับข้าวสไตล์ไทยสุดฮิต แปลงร่างเป็นข้าวผัดต้มยำกุ้ง อาหารจานเดียวยอดนิยม เต็มไปด้วยสมุนไพรแบบไทย ๆ รสชาติจัดจ้าน สีสันแสบทรวง เอาใจคนชอบความแซ่บ เพื่อไม่ให้น้ำลายสอไปมากกว่านี้ เข้าครัวไปทำกันเลยดีกว่าค่ะ ท้องเริ่มร้องแล้วด้วย 

ส่วนผสม ข้าวผัดต้มยำกุ้ง


      - พริกขี้หนูสับ
      
      
      
      
      
      
      
      - กระเทียมสับ
      
      
      
      
      
      
      
      - น้ำมันพืช (สำหรับผัด)
      
      
      
      
      
      
      
      - กุ้งสด (ล้างสะอาด แกะเปลือก ผ่าหลังให้เรียบร้อย)
      
      
      
      
      
      
      
      - ข่าสับ
      
      
      
      
      
      
      
      - ตะไคร้สับ
      
      
      
      
      
      
      
      - ใบมะกรูดซอย
      
      
      
      
      
      
      
      - หอมแดงซอย
      
      
      
      
      
      
      
      - มะเขือเทศ
      
      
      
      
      
      
      
      - เห็ดฟาง
      
      
      
      
      
      
      
      - ซีอิ๊วขาว
      
      
      
      
      
      
      
      - ซุปก้อน (คนอร์)
      
      
      
      
      
      
      
      - หอยนางรม
      
      
      
      
      
      
      
      - น้ำตาลทราย
      
      
      
      
      
      
      
      - มะนาว
      
      
      
      
      
      
      
      - น้ำพริกเผา
      
      
      
      
      
      
      
      - ข้าวสวย (จะให้ดีต้องใช้ข้าวเย็นที่หุงมาแล้ว 1 คืน)
      
      
      
      
      
      
      
      - พริกไทยป่น เล็กน้อย
      
      
      
      
      
      
      
      - ต้นหอมซอย 
      
      
      
      
      


วิธีทำข้าวผัดต้มยำกุ้ง




      1. เจียวพริกขี้หนูและกระเทียมในน้ำมันร้อน ๆ แล้วใส่กุ้งสดตามลงไปผัด
    
    
    
    
    
      2. จากนั้นใส่ข่า ตะไคร้ ใบมะกรูด หอมแดง มะเขือเทศ และเห็ดฟางลงไปในกระทะ ผัดให้เข้ากัน      3. ปรุงรสด้วยซีอิ๊วขาว ซุปก้อน (คนอร์) ซอสหอยนางรม น้ำตาลทราย น้ำมะนาว และน้ำพริกเผา      4. ใส่ข้าวสวยลงไปผัดให้เข้ากัน      5. โรยด้วยพริกไทย ตามด้วยต้นหอมซอย จัดแต่งจานให้สวยงาม พร้อมเสิร์ฟ
------------------------------------------


 
    
    
    
    
    
    
    
4. ข้าวผัดแหนม          สำหรับคนที่เบื่อข้าวผัดธรรมดาที่ใส่เนื้อหมู ไก่ กุ้ง หมึก ฯลฯ กันแล้ว ลองหันมาใส่แหนมลงไปในจานข้าวผัดกันดีกว่า กับเมนูข้าวผัดแหนม เพิ่มรสเปรี้ยวและเผ็ด ที่สำคัญแหนมยังหาซื้อได้ง่ายในตลาดหรือห้างสรรพสินค้าอีกด้วย ราคาไม่แพง สามารถซื้อแล้วแบ่งทำข้าวผัดแหนมหรือไข่เจียวแหนมได้หลายมื้อเลยค่ะ 
    
    
    
    
    
    
    
ส่วนผสม ข้าวผัดแหนม
      - ไข่ไก่ 1 ฟอง
      
      
      
      
      
      
      
      - กระเทียมสับ 1 ช้อนโต๊ะ
      
      
      
      
      
      
      
      - แหนมหั่นเต๋า หรือหั่นเป็นชิ้นเล็ก ๆ 150 กรัม
      
      
      
      
      
      
      
      - ข้าวสวยหุงสุก (พักไว้จนเย็นสนิท) 1 ถ้วย
      
      
      
      
      
      
      
      - แครอตซอยเป็นเส้น 1 ช้อนโต๊ะ
      
      
      
      
      
      
      
      - คะน้าหั่นเป็นชิ้นบาง หรือหั่นแว่น 1 ต้น
      
      
      
      
      
      
      
      - ซอสหอยนางรม 1 ช้อนโต๊ะ
      
      
      
      
      
      
      
      - ซอสปรุงรส 2 ช้อนชา
      
      
      
      
      
      
      
      - น้ำตาลทราย 2 ช้อนชา
      
      
      
      
      
      
      
      - พริกไทยป่น
      
      
      
      
      
      
      
      - น้ำมันพืช (สำหรับผัด)
      
      
      
      
      
      
      



 
    
    
    
    
    
วิธีทำข้าวผัดแหนม      1.ตั้งกระทะใส่น้ำมันพืชลงไป พอน้ำมันร้อน ตอกไข่ไก่ลงไปในกระทะยีพอแตก จากนั้นใส่กระเทียมลงไปผัดจนหอม จากนั้นใส่แหนมลงไปผัดให้เข้ากัน      2. ใส่ข้าวหอมมะลิลงผัด ตามด้วยแครอตและคะน้า ปรุงรสด้วยซอสหอยนางรม ซอสปรุงรส น้ำตาลทราย และพริกไทยป่น ผัดจนเข้ากันดี ตักใส่จาน พร้อมรับประทาน
------------------------------------------

 
      
      
      
      
      
      
      


สูตรจาก คุณแม่สลิ่ม




 
    
    
    
    
    
5. ข้าวผัดน้ำพริกเผากุ้งเสียบไข่เค็ม       ว้าว ๆ แค่เห็นภาพก็อยากลงมือเข้าครัวขึ้นมาทันที อยากลองทำข้าวผัดน้ำพริกเผากุ้งเสียบไข่เค็ม อาหารไทยจานนี้ดูน่าหม่ำเป็นที่สุด เพราะมีทั้งไข่เค็มและกุ้งเสียบ ที่นำมาผัดคลุกเคล้ากับน้ำพริกเผา เชื่อว่าถ้าได้ลองทำแล้วจะต้องติดใจแน่นอนค่ะ 

ส่วนผสม ข้าวผัดน้ำพริกเผากุ้งเสียบไข่เค็ม    
       - ข้าวสุกที่หุงสวย 1 ถ้วย
      
      
      
      
      
      
      
       - กุ้งเสียบ 1+1/2 ช้อนโต๊ะ
      
      
      
      
      
      
      
       - ไข่เค็ม 1 ฟอง
      
      
      
      
      
      
      
       - กระเทียมกลีบกลางทุบพอแตก 7 กลีบ
      
      
      
      
      
      
      
       - หอมใหญ่หั่นตามยาว 1/4 หัว
      
      
      
      
      
      
      
       - พริกขี้หนูเม็ดใหญ่สีแดงซอยหนาประมาณ 1/2 เซนติเมตร จำนวน 1-2 เม็ด
      
      
      
      
      
      
      
       - ต้นหอมซอย 1 ต้น
      
      
      
      
      
      
      
       - น้ำพริกเผา 1+1/2 ช้อนโต๊ะ
      
      
      
      
      
      
      
       - น้ำปลา (หรือซีอิ๊วขาว) สำหรับปรุงรส
      
      
      
      
      
      
      
       - น้ำตาลทราย
      
      
      
      
      
      
      
       - น้ำมันพืช 2 ช้อนโต๊ะ
      
      
      
      
      
      
      
       - ผักเครื่องเคียงตามชอบ เช่น แตงกวา ต้นหอม มะนาว เป็นต้น
      
      
      
      
      
      
      
       - ต้นหอมซอย
      
      
      
      
      
      
      
       - ไข่เค็ม ตัดเป็น 4 ชิ้นตามยาว
      
      
      
      
      



วิธีทำข้าวผัดน้ำพริกเผากุ้งเสียบไข่เค็ม      1. ตั้งกระทะใช้ไฟปานกลาง ใส่น้ำมันพืชลงไป พออุ่นน้ำมันร้อนใส่กระเทียมลงไปเจียวสักพัก พอให้หอมแต่ไม่ต้องเหลืองจัด      2. ใส่หอมใหญ่ตามลงไปผัดพอให้หอม (แต่ไม่ต้องถึงกับสุกนิ่ม)       3. ใส่น้ำพริกเผาลงไป ใช้ตะหลิวยีพอให้น้ำพริกเผากระจายตัว จากนั้นใส่ข้าวลงไปแล้วใช้ตะหลิวบี้ข้าวที่อาจหลงเหลือเป็นก้อน ๆ ให้กระจายทั่วกัน      4. ใส่ไข่เค็มที่หั่นเป็นชิ้นเล็ก ๆ กุ้งเสียบ พริกขี้หนูลงไป      5. ปรุงรสด้วยน้ำปลา (หรือซีอิ๊วขาว)  และน้ำตาลทราย (เพราะเราได้รสชาติบางส่วนจากน้ำพริกเผาอยู่แล้ว)      6. เมื่อเติมเครื่องปรุงรสลงไปแล้วข้าวจะแฉะขึ้นเล็กน้อยต้องให้เร่งไฟแรงแล้วผัดให้ทั่วกันจนข้าวแห้งดี เสร็จแล้วตักขึ้นใส่จานพร้อมเสิร์ฟ
    
    
    
    
    

------------------------------------------








6. ข้าวผัดแกงเขียวหวานทะเล          การเข้าครัวทำอาหารช่วยคลายเครียดได้เหมือนกันนะคะ ยิ่งทำข้าวผัดอาหารจานโปรดด้วยแล้วรับรองว่าเพลินมากเชียวค่ะ เนื่องจากเป็นคนชอบอาหารทะเล ดังนั้นข้าวผัดของเราวันนี้ต้องมีส่วนผสมของซีฟู้ดอย่างแน่นอน และเป็นคนชอบกินแกงเขียวหวานเป็นทุนเดิม เลยจัดน้ำพริกแกงเขียวหวานลงไปในข้าวผัดด้วย กลายเป็นข้าวผัดแกงเขียวหวานทะเล โดดเด่นไปด้วยกลิ่นหอมจากเครื่องแกงเขียวหวาน รสชาติจัดจ้านและกลมกล่อม ถ้าใครแพ้อาหารทะเลก็เปลี่ยนเป็นหมูหรือไก่ก็ได้ตามชอบนะคะ

ส่วนผสม ข้าวผัดแกงเขียวหวานทะเล




       - น้ำพริกแกงเขียวหวาน 1 ช้อนโต๊ะ
      
      
      
      
      
      
      
       - น้ำตาลปี๊บ 1/2 ช้อนโต๊ะ
      
      
      
      
      
      
      
       - น้ำปลา 1 ช้อนโต๊ะ
      
      
      
      
      
      
      
       - ปลาหมึก หั่นเป็นชิ้น 3 ชิ้น
      
      
      
      
      
      
      
       - เนื้อหอยแมลงภู่ 1 ช้อนโต๊ะ
      
      
      
      
      
      
      
       - กุ้งสด (ปอกเปลือกผ่าหลังเหลือหาง) 1 ตัว
      
      
      
      
      
      
      
       - กะทิ 1 ช้อนโต๊ะ
      
      
      
      
      
      
      
       - ข้าวสวยหุงสุก 1 ถ้วย
      
      
      
      
      
      
      
       - มะเขือพวง 1 ช้อนโต๊ะ
      
      
      
      
      
      
      
       - มะเขือเปราะ ผ่า 4 ส่วน จำนวน 1 ลูก
      
      
      
      
      
      
      
       - ใบมะกรูด ฉีกก้านกลาง 3 ใบ
      
      
      
      
      
      
      
       - ใบโหระพา 1 ช่อ
      
      
      
      
      
      
      
       - พริกชี้ฟ้าแดงหั่นเฉียง 1 เม็ด
      
      
      
      
      
      
      
       - น้ำมันพืชสำหรับผัด
      
      
      
      
      



วิธีทำข้าวผัดแกงเขียวหวานทะเล      1. ตั้งกระทะใส่น้ำมันพืชลงไปตั้งไฟปานกลาง พอน้ำมันร้อน ใส่น้ำพริกแกงเขียวหวานลงไปผัดจนหอม ตามด้วยน้ำตาลปี๊บ และน้ำปลาผัดให้เข้ากัน      2. จากนั้นใส่ปลาหมึก เนื้อหอยแมลงภู่ และกุ้งสดลงไปผัดจนสุก      3. พอเนื้อสัตว์เริ่มสุกแล้วให้เติมกะทิลงไปผัด จากนั้นใส่ข้าวสวย มะเขือพวง มะเขือเปราะ ใบมะกรูด ใบโหระพา และพริกขี้ฟ้าแดง ลงไปผัดจนเข้ากันดี ชิมรสตามชอบ ตักใส่จาน แต่งด้วยใบโหระพาให้สวยงาม พร้อมรับประทาน
------------------------------------------




7. ข้าวผัดต้มยำทะเล          ถ้ามื้อเที่ยงได้ข้าวผัดต้มยำทะเลแซ่บ ๆ สักจานคงจะดีสุด ๆ เมนูง่าย ๆ ทำเองได้ที่บ้าน แปลงร่างข้าวผัดที่จืดชืดมาเป็นข้าวผัดรสร้อนแรง หอมสมุนไพรไทย และยังมีกุ้งสด ปลาหมึก อาหารทะเลเข้ามาเพิ่มความหรูหรา มื้อนี้อิ่มชัวร์ไม่ต้องง้อแม่ค้าด้วย

ส่วนผสม ข้าวผัดต้มยำทะเล


      - หอมแดง ปอกเปลือกแล้วทุบพอแตก 1 หัว
      
      
      
      
      
      
      
      - ข่า หั่นเป็นชิ้นบาง 3 ชิ้น
      
      
      
      
      
      
      
      - ตะไคร้ซอย 1 ต้น
      
      
      
      
      
      
      
      - กุ้งสด ปอกเปลือกผ่าหลัง 3 ตัว
      
      
      
      
      
      
      
      - ปลาหมึก หั่นเป็นชิ้น 1 ตัว
      
      
      
      
      
      
      
      - น้ำพริกเผา 1 ช้อนโต๊ะ
      
      
      
      
      
      
      
      - น้ำปลา 1 ช้อนโต๊ะ
      
      
      
      
      
      
      
      - น้ำมะนาว 2 ช้อนโต๊ะ
      
      
      
      
      
      
      
      - ใบมะกรูดซอย 2 ใบ
      
      
      
      
      
      
      
      - ผักชีฝรั่งซอย 1 ช้อนโต๊ะ
      
      
      
      
      
      
      
      - พริกขี้หนูซอย ปริมาณตามชอบ
      
      
      
      
      
      
      
      - มะเขือเทศราชินี 5 ลูก
      
      
      
      
      
      
      
      - ข้าวสวยหุงสุก 1 ถ้วย
      
      
      
      
      
      
      
      - น้ำมันพืชสำหรับผัด
      
      
      
      
      
      
      



 
    
    
    
    
    
วิธีทำข้าวผัดต้มยำทะเล      1. ใส่น้ำมันพืชลงในกระทะ นำขึ้นตั้งไฟปานกลาง พอน้ำมันร้อนใส่หอมแดง ข่า และตะไคร้ลงไปผัดจนหอม       2. จากนั้นใส่กุ้งและปลาหมึกลงผัด ตามด้วยน้ำพริกเผา ผัดคลุกเคล้าให้เข้ากัน      3. ใส่ข้าวสวยลงไปผัดจนเข้ากัน ปรุงรสด้วยน้ำปลาและน้ำมะนาว ชิมรสตามชอบ จากนั้นใส่ใบมะกรูด ผักชีฝรั่ง และมะเขือเทศ ลงผัดให้เข้ากันอีกครั้ง ตักใส่จาน พร้อมเสิร์ฟ
------------------------------------------



สูตรจาก นิตยสาร mother&care





8. ข้าวผัดหอยลายน้ำพริกเผา
          ใครชอบหอยลายผัดน้ำพริกเผาบ้างคะ นอกจากทำเป็นกับข้าวแล้ว ยังสามารถนำมาทำเป็นอาหารจานเดียว อย่างข้าวผัดหอยลายน้ำพริกเผาได้อีกด้วย คราวนี้ไม่ต้องกินแยกแล้วค่ะ กินครบจบจานเดียว ถ้าชอบหอยลายเยอะ ๆ ก็ใส่ไปเต็มที่เลยค่ะ ในเมื่อเราเป็นคนทำเองอยากใส่อะไรมากน้อยก็จัดไปอย่าช้า 
    
    
    
    
    
ส่วนผสม ข้าวผัดหอยลายน้ำพริกเผา



        - เนื้อหอยลายลวกสุก 1/2 ถ้วย
      
      
      
      
      
      
              - กระเทียมสับละเอียด 1-2 ช้อนชา
      
      
      
      
      
      
      
        - หอมใหญ่ 1/2 หัวเล็ก
      
      
      
      
      
      
      
        - พริกชี้ฟ้าหั่นบาง ๆ 1 เม็ด
      
      
      
      
      
      
      
        - ใบโหระพา 2-3 ต้น
      
      
      
      
      
      
      
        - ข้าวสวยหุงสุก 1 ถ้วย
      
      
      
      
      
      
      
        - น้ำมันพืช สำหรับผัด
      
      
      
      
      
      
      
        - น้ำพริกเผา
      
      
      
      
      
      
      
        - ซอสปรุงรส
      
      
      
      
      
      
      
        - ซอสหอยนางรม
      
      
      
      
      
      
      
        - น้ำตาลทราย
      
      
      
      
      

วิธีทำข้าวผัดหอยลายน้ำพริกเผา      1. ตั้งกระทะใส่น้ำมันพืชลงไป พอน้ำมันร้อน ใส่กระเทียมสับลงไปผัดพอหอม จึงใส่ตามด้วยหอมใหญ่และพริกชี้ฟ้าลงไปผัดจนผักเริ่มสลด      2. ใส่เนื้อหอยลายลงไป ปรุงรสด้วยน้ำพริกเผา ซอสปรุงรส ซอสหอยนางรม และน้ำตาลทรายเล็กน้อย      3. เมื่อผัดทุกอย่างจนสุกและเข้ากันดีแล้ว จึงใส่ข้าวลงไป เคล้าให้ทั่ว ใส่ใบโหระพาลงไปผัดปิดท้าย ตักขึ้นใส่จาน


------------------------------------------




สูตรจาก เว็บไซต์ ching can cook



 
    
    
    
    
    
9. ข้าวผัดคะน้าปลาเค็ม          อาหารจานเดียวอย่างเมนูข้าวผัด น่าจะเป็นเมนูฮิตอันดับต้น ๆ ของร้านอาหารตามสั่งเลยก็ว่าได้ เสน่ห์ของข้าวผัดก็อยู่ตรงที่สามารถเลือกใส่เนื้อสัตว์ได้หลากหลาย สำหรับคนที่ชอบกินปลาเค็มกับข้าวสวยร้อน ๆ  เราขอแนะนำ ข้าวผัดคะน้าปลาเค็ม แค่มีปลาเค็มก็ทำให้ข้าวผัดดูไฮโซขึ้นมาทันที 

ส่วนผสม ข้าวผัดคะน้าปลาเค็ม


       - ปลาเค็ม
      
      
      
      
      
      
      
       - น้ำมันพืช (สำหรับทอดปลาเค็ม)
      
      
      
      
      
      
      
       - กระเทียมโขลก
      
      
      
      
      
      
      
       - ก้านคะน้า
      
      
      
      
      
      
      
       - แครอตหั่นเต๋า
      
      
      
      
      
      
      
       - ไข่ไก่
      
      
      
      
      
      
      
       - ข้าวสวย
      
      
      
      
      
      
      
       - ซอสหอยนางรม
      
      
      
      
      
      
      
       - น้ำปลา
      
      
      
      
      
      
      
       - น้ำตาลทราย
      
      
      
      
      
      
      
       - พริกไทยป่น
      
      
      
      
      
      
      
       - มะนาวหั่นซีก
      
      
      
      
      
      
      
       - พริกขี้หนูสวนซอย
      
      
      
      
      
      
      
       - หอมแดงซอย
      
      
      
      
      
      
      
       - ต้นหอม
      
      
      
      
      
      
      



 
    
    
    
    
    
วิธีทำข้าวผัดคะน้าปลาเค็ม      1. เริ่มจากทอดปลาเค็ม ใส่น้ำมันพืชลงในกระทะแล้วนำปลาเค็มลงไปทอดจนสุกเหลืองกรอบ จากนั้นแกะเนื้อปลาเค็มเป็นชิ้น ๆ       2. ใช้น้ำมันจากกระทะใบเดิม ใส่กระเทียมโขลกลงเจียวจนหอม ใส่ก้านคะน้าและแครอตหั่นเต๋าลงไปผัด พอผักเริ่มนิ่ม ตอกไข่ไก่ใส่ลงไป พอไข่สุกก็ยี ๆ       3. จากนั้นเติมข้าวสวยลงไป ปรุงรสด้วยซอสหอยนางรม น้ำปลา น้ำตาลทราย และพริกไทยป่น ชิมรส สุดท้ายใส่เนื้อปลาเค็มลงไปคลุกเคล้าให้เข้ากัน เสิร์ฟพร้อมมะนาวหั่นซีก พริกขี้หนูสวนซอย หอมแดงซอย และต้นหอม
------------------------------------------



สูตรจาก นิตยสารแม่บ้าน



 
          
          
          
          
          10. ข้าวผัดน้ำพริกกะปิ          น้ำพริกกะปิที่กินเหลือไว้เมื่อตอนเที่ยงจะเททิ้งก็เสียดาย ลองจับมาผัดรวมกับข้าวเสียเลยดีกว่า กลายเป็นข้าวผัดน้ำพริกกะปิ สุดเก๋ด้วยการจัดเสิร์ฟเป็นคำ ๆ คล้ายซูชิ หยิบจับกินง่าย ๆ รสเด็ด เปรี้ยว เค็ม เผ็ด ครบรส ใส่กล่องพกไปกินที่ไหนก็สะดวก เคี้ยวเป็นคำ ๆ เพลิน ๆ

ส่วนผสม ข้าวผัดน้ำพริกกะปิ
       - ข้าวสวย 1+1/2 ถ้วย
      
      
      
      
      
      
      
       - น้ำมันพืช 2 ช้อนโต๊ะ
      
      
      
      
      
      
      
       - ปลาทูทอด (แกะเนื้อหั่นเป็นชิ้น ๆ) 2 ตัว
      
      
      
      
      
      
      
       - น้ำพริกกะปิ 3 ช้อนโต๊ะ
      
      
      
      
      
      
      
       - ข้าวโพดอ่อน ลวกหั่นครึ่ง 3 ฝัก
      
      
      
      
      
      
      
       - ถั่วฝักยาว หั่นเป็นท่อนลวก 6 ท่อน
      
      
      
      
      
      
      
       - แตงกวา หั่นแท่ง 6 แท่ง
      
      
      
      
      
      
      
       - ผักกาดหางหงส์ลวก 6 ใบ
      
      
      
      
      
      
      
       - ต้นหอมลวกสำหรับมัด
      
      
      
      
      

ส่วนผสม น้ำพริกกะปิ
       - กะปิ (ห่อใบตองย่างไฟพอหอม) 3 ช้อนโต๊ะ
      
      
      
      
      
      
      
       - กระเทียมไทย 5 กลีบ
      
      
      
      
      
      
      
       - พริกขี้หนูสวน 25 เม็ด
      
      
      
      
      
      
      
       - มะเขือพวง 2 ช้อนโต๊ะ
      
      
      
      
      
      
      
       - น้ำมะนาว 5 ช้อนโต๊ะ
      
      
      
      
      
      
      
       - น้ำตาลปี๊บ 3 ช้อนโต๊ะ
      
      
      
      
      
      
      
       - น้ำปลา 2 ช้อนโต๊ะ
      
      
      
      
      
      
      



วิธีทำน้ำพริกกะปิ      โขลกกะปิกับกระเทียมให้ละเอียด ใส่พริกขี้หนูสวนและมะเขือพวงบุบพอแตก ปรุงรสด้วยน้ำมะนาว น้ำปลา และน้ำตาลปี๊บ ชิมรสตามชอบเตรียมไว้ 
    
    
    
    
    
    
    


วิธีทำข้าวผัดน้ำพริกกะปิ      1. ตั้งกระทะใส่น้ำมันพืชลงไป พอน้ำมันร้อน ใส่น้ำพริกกะปิลงไปผัดพอหอม จากนั้นใส่ข้าวสวยลงไปผัดให้เข้ากัน ยกลงพักไว้      2. วางผักกาดหางหงส์บนเขียง ตักข้าวผัดน้ำพริกกะปิใส่ลงไปแล้วม้วนให้เป็นคำ      3. วางเนื้อปลาทู ถั่วฝักยาว แตงกวา และข้าวโพดอ่อนด้านบน มัดด้วยต้นหอมลวกให้แน่น เรียงใส่กล่อง จัดเสิร์ฟ


------------------------------------------



สูตรจาก คุณ rita_bunny สมาชิกเว็บไซต์พันทิปดอทคอม






11. ข้าวผัดแฮมมายองเนส          แฮมกับมายองเนสกินกับขนมปังก็อร่อยดีเหมือนกัน แต่ถ้าเอามาทำเป็นอาหารจานเดียว อย่างข้าวผัดแฮมมายองเนสก็น่าสนใจนะคะ มีกลิ่นอายสไตล์ญี่ปุ่นนิด ๆ เด็ก ๆ น่าจะชอบ วิธีทำก็ไม่ยาก สามารถใส่ผักอื่น ๆ ได้ตามชอบด้วย 

ส่วนผสม ข้าวผัดแฮมมายองเนส


       - แฮมหั่นเต๋า
      
      
      
      
      
      
      
       - แครอตหั่นเต๋า
      
      
      
      
      
      
      
       - เม็ดข้าวโพดต้มสุก
      
      
      
      
      
      
      
       - ถั่วลันเตาต้มสุก
      
      
      
      
      
      
      
       - มายองเนส 1 ช้อนชา ต่อข้าว 1 ถ้วย
      
      
      
      
      
      
      
       - ข้าวสวย 1 ถ้วย
      
      
      
      
      
      
      
       - ไข่ไก่
      
      
      
      
      
      
      
       - ซีอิ๊วขาว หรือซีอิ๊วญี่ปุ่น
      
      
      
      
      

วิธีทำข้าวผัดแฮมมายองเนส     1. ตั้งกระทะใช้ไฟแรง ใส่แฮม แครอต เม็ดข้าวโพด ถั่วลันเตา (ผักที่ใช้ควรจะเป็นผักที่ไม่มีน้ำออกมาระหว่างโดนความร้อน เช่น เห็ด เป็นต้น และผักจะต้องสะเด็ดน้ำให้แห้ง ไม่เช่นนั้นข้าวผัดจะแฉะ) และมายองเนสลงในกระทะ     2. พอมายองเนสเริ่มละลาย ใส่ข้าวสวยลงไปผัด     3. ปรุงรสด้วยซีอิ๊วขาว (รสชาติของมายองเนสค่อนข้างเข้มข้นอยู่แล้ว อย่าใส่เยอะเกินไป ให้ชิมรสก่อนใส่ซีอิ๊วขาวลงไป)     4. ใส่ไข่ไก่ลงไปผัดเร็ว ๆ ขั้นตอนนี้ต้องพลิกตะหลิวไว ๆ เดี๋ยวข้าวจะติดกัน     5. ผัดจนไข่สุก และข้าวดูแห้ง เป็นอันเสร็จ     หมายเหตุ : ควรใช้ข้าวที่แช่ตู้เย็นแล้ว จากนั้นเอามาใส่ถุงพลาสติกหรือถ้วย กดหรือบี้ให้ข้าวแตกตัวออกจากกันก่อน นำไปผัด (เราไม่เทพ พอที่จะผัดข้าวร้อน ๆ ให้อร่อยได้อะ) หรือในกรณีที่เลี่ยงไม่ได้ ให้ตักข้าวใส่ชาม ตอกไข่ดิบลงไปคลุกข้าวสวย ก่อนจะนำไปผัด จะช่วยให้ผัดข้าวได้ร่วนขึ้น (ออกมาดูไม่งามมาก แต่อร่อยนะเออ)
------------------------------------------




สูตรจาก คุณ rins cook book



 
    
    
    
    
    
12. ข้าวผัดสับปะรด           เบื่อข้าวผัดใส่เนื้อสัตว์ก็หันมากินข้าวผัดใส่สับปะรดกันบ้างก็ดีนะคะ ข้าวผัดสับปะรด เมนูข้าวผัดเอาใจคนชอบทำอาหารง่าย ๆ รสชาติแตกต่างจากเมนูข้าวผัดแบบเดิม ๆ โดดเด่นที่รสชาติเปรี้ยวหวาน แถมยังมีวิธีทำซอสปรุงอาหารอเนกประสงค์มาฝากด้วย ช้อนเดียวปรุงได้สารพัดเมนู 

ส่วนผสม ข้าวผัดสับปะรด

      - ไข่เป็ด 1-2 ฟอง
      
      
      
      
      
      
            - น้ำมันพืช 1/4 ถ้วย
      
      
      
      
      
      
      
      - เนื้อไก่ หั่นเป็นชิ้นบาง ประมาณ 100 กรัม
      
      
      
      
      
      
      
      - กุ้งสด 6-7 ตัว
      
      
      
      
      
      
      
      - กระเทียมสับ 1 ช้อนชา
      
      
      
      
      
      
      
      - ข้าวหอมมะลิหุงสุก 2 ถ้วย (ข้าวเก่า)
      
      
      
      
      
      
      
      - หอมใหญ่หั่นเต๋า ประมาณ 90 กรัม
      
      
      
      
      
      
      
      - ถั่วลันเตาและแครอต หั่นเป็นชิ้นเล็ก ประมาณ 40 กรัม
      
      
      
      
      
      
      
      - เนื้อสับปะรด หั่นเป็นชิ้นพอดีคำ 3/4 ถ้วย (หรือสับปะรดกระป๋อง)
      
      
      
      
      
      
      
      - ซอสปรุงอาหารอเนกประสงค์ ประมาณ 60 กรัม
      
      
      
      
      
      
      
      - ผงกะหรี่ 1+1/2 ช้อนชา
      
      
      
      
      
      
      
      - ลูกเกด ประมาณ 30 กรัม
      
      
      
      
      
      
      
      - เม็ดมะม่วงหิมพานต์อบสุก ประมาณ 60 กรัม
      
      
      
      
      
      
      
      - ต้นหอมและผักชีซอย สำหรับแต่ง
      
      
      
      
      
      
      
      - แตงกวา
      
      
      
      
      

วิธีทำข้าวผัดสับปะรด     1. ตั้งกระทะใช้ไฟแรงใส่น้ำมันพืชลงไป พอน้ำมันร้อนใส่ไข่เป็ดลงไปตีพอแตก     2. ใส่เนื้อไก่ลงไปผัดจนสุก ตามด้วยกุ้ง ผัดจนกุ้งเริ่มสุกและเปลี่ยนสี     3. ใส่กระเทียมลงไปผัดจนเข้ากันอีกครั้ง ปิดไฟ     4. ใส่ข้าวหอมมะลิ หอมใหญ่ ผงกะหรี่ ถั่ว แครอท และสับปะรด เปิดไฟ ใช้ไฟแรงผัดให้ส่วนผสมทั้งหมดเข้ากันและข้าวไม่เป็นก้อน     5. ปรุงรสด้วยซอสปรุงอาหารอเนกประสงค์ ผัดให้เข้ากัน     6. ใส่ลูกเกดและเม็ดมะม่วงหิมพานต์ลงไปผัดให้เข้ากันอีกครั้ง ปิดไฟ ตักใส่จานหรือชามสับปะรด โรยด้วยต้นหอมซอย ผักชีซอย และแตงกวา 

ซอสปรุงอาหารอเนกประสงค์ (all purpose cooking sauce)          ซอสปรุงอาหารอเนกประสงค์เป็นซอสสูตรพิเศษที่สามารถนำใช้ปรุงรสอาหารได้หลายเมนู เช่น ข้าวผัด ผัดซีอิ๊ว ผัดไทย ราดหน้า ผัดกะเพรา หมักหมู-ไก่ และอีกหลายเมนู เพียงแค่ใช้ซอสปรุงอาหารอเนกประสงค์อย่างเดียวเท่านั้น คุณก็ไม่ต้องใช้เครื่องปรุงรสอื่นเลย ใครสนใจลองดูส่วนผสมและวิธีทำได้เลยจ้า

ส่วนผสม ซอสปรุงอาหารอเนกประสงค์ 
      - น้ำปลา
      
      
      
      
      
      
      
      - ซีอิ๊วขาว
      
      
      
      
      
      
      
      - ซอสปรุงรส
      
      
      
      
      
      
      
      - น้ำตาลทราย
      
      
      
      
      
      
      
      - ผงกระเทียม
      
      
      
      
      
      
      
      - พริกไทยดำบด
      
      
      
      
      
      
      
      - น้ำมันหอย
      
      
      
      
      



วิธีทำซอสปรุงอาหารอเนกประสงค์



      ใส่ส่วนผสมทั้งหมดลงในหม้อ คนผสมจนน้ำตาลทรายละลาย นำขึ้นตั้งไฟกลาง เคี่ยวจนเดือดแล้วลดไฟลง ใช้ไฟอ่อนเคี่ยวต่ออีกประมาณ 5 นาที ปิดไฟ ยกลงจากเตา พักไว้จนเย็น ใส่ภาชนะที่มีฝาปิด สามารถเก็บไว้ได้นานประมาณ 1 เดือน
    
    
    
    
    
    
    




------------------------------------------





สูตรจาก คุณเนินน้ำ โดย อาหารบ้าน ๆ ที่บ้านเนินน้ำ


 
  
  
  
  
  
  
  


13. ข้าวผัดโคชูจัง           อยากทำข้าวผัดสไตล์เกาหลีกันบ้างแล้วใช่ไหมคะ ลองใส่ซอสโคชูจังลงไปคลุกเคล้ากับข้าว กลายเป็นข้าวผัดโคชูจัง รสชาติหวาน เค็ม เผ็ด และเปรี้ยว ครบรสจริงเชียว เพิ่มหมูทอดกระเทียมและไข่ดาวน้ำลงไปหน่อย ทำให้มีกลิ่นอายไทยขึ้นมาอีกด้วย แค่มีพริกโคชูจังกระปุกเดียวก็เอาอยู่ ใครอยากกินยกมือขึ้น  พูดไปน้ำลายสอ ขออนุญาตกลืนน้ำลายก่อนละกัน

ส่วนผสม ข้าวผัดโคชูจัง
       - กระเทียมสับ
    
    
    
    
    
    
    
       - พริกโคชูจัง
    
    
    
    
    
    
    
       - ข้าวสวย
    
    
    
    
    
    
    
       - เนื้อหมูหมัก
    
    
    
    
    
    
    
       - ซอสปรุงรส
    
    
    
    
    
    
    
       - น้ำตาลทราย
    
    
    
    
    
    
    
       - พริกไทยป่น
    
    
    
    
    
    
    
       - แตงกวาหรือผักลวก
    
    
    
    
    
    
    
       - ไข่ไก่ 1 ฟอง
    
    
    
    
    
    
    
       - น้ำเปล่า
    
    
    
    
    
    
    
       - น้ำมันพืชสำหรับผัด
    
    
    
    
    
 
วิธีทำข้าวผัดโคชูจัง



     1. ตั้งกระทะใส่น้ำมันพืชเล็กน้อย แบ่งใส่กระเทียมลงไปเจียวให้เหลืองหอม ใส่พริกโคชูจังและข้าวสวยลงไปผัดให้เข้ากัน ตักใส่จานเตรียมไว้     2. ทำหมูกระเทียม โดยตั้งกระทะใส่น้ำมันเล็กน้อย ใส่กระเทียมสับลงไปเจียวให้เหลืองหอม ใส่เนื้อหมูหมักลงไปผัดให้สุก (หมูหมักสูตรไหนก็ได้ที่ชอบค่ะ) ปรุงรสด้วยซอสปรุงรส น้ำตาลทราย และพริกไทยป่นเล็กน้อยผัดให้เข้ากัน ตักใส่จานข้าวที่เตรียมไว้      3. ทำไข่ดาวน้ำ โดยตอกไข่ไก่ใส่ถ้วยที่เข้าไมโครเวฟได้ ใส่น้ำเปล่าเล็กน้อย ปิดปากถ้วยด้วยพลาสติกถนอมอาหาร นำเข้าไมโครเวฟประมาณ 15 วินาที แล้วแต่ว่าต้องการไข่แดงสุกประมาณไหน นำไข่ดาวออกจากถ้วย วางใส่จาน      4. ทานข้าวผัดน่าจะมีแตงกวา แต่วันนี้เราเลือกเป็นบรอกโคลีลวกพอสุกค่ะ เท่านี้ก็พร้อมเสิร์ฟแล้วนะคะ


------------------------------------------






สูตรจาก นิตยสารแม่บ้าน

 
  
  
  
  
  


14. ข้าวไรซ์เบอร์รีผัดกับปลานิล          ข้าวผัดจานนี้ไม่ธรรมดา เพราะไม่ได้ใช้ข้าวหอมมะลิเหมือนจานอื่น ๆ แต่ใช้ข้าวไรซ์เบอร์รีมากประโยชน์ มาผัดใส่ปลานิลเสียด้วย กลายเป็นเมนูเพื่อสุขภาพแสนอร่อย และเชื่อว่ามีหลายคนที่ยังไม่เคยลองแน่ ๆ คนรักสุขภาพเตรียมวัตถุดิบให้พร้อมแล้วเข้าครัวกันเลย  

ส่วนผสม ข้าวไรซ์เบอร์รีผัดกับปลานิล      - ปลานิลหั่นชิ้นสี่เหลี่ยมลูกเต๋า 100 กรัม
    
    
    
    
    
    
          - เกลือป่นหยาบ เล็กน้อย
    
    
    
    
    
    
    
      - พริกไทยป่น เล็กน้อย
    
    
    
    
    
    
    
      - แป้งทอดกรอบสำเร็จรูป
    
    
    
    
    
    
    
      - น้ำมันพืช สำหรับทอด
    
    
    
    
    
    
    
      - กระเทียมสับ 1 ช้อนชา
    
    
    
    
    
    
    
      - น้ำมันมะกอก 1 1/2 ช้อนชา
    
    
    
    
    
    
    
      - แครอต หั่นเต๋า 1 ช้อนโต๊ะ
    
    
    
    
    
    
    
      - บรอกโคลี หั่นเต๋า 1 ช้อนโต๊ะ
    
    
    
    
    
    
    
      - ฟักทอง หั่นเต๋า 1 ช้อนโต๊ะ
    
    
    
    
    
    
    
      - ข้าวไรซ์เบอร์รีหุงสุก 3/4 ถ้วยตวง
    
    
    
    
    
    
    
      - ซอสเห็ดหอม 2 ช้อนชา
    
    
    
    
    
    
    
      - ซีอิ๊วขาว 1/2 ช้อนชา
    
    
    
    
    
    
    
      - น้ำตาลทราย 1/4 ช้อนชา
    
    
    
    
    
    
    
      - เมล็ดมะม่วงหิมพานต์ทอด 6-7 เม็ด
    
    
    
    
    
    
    
      - เมล็ดทานตะวันอบกรอบ 1 ช้อนชา
    
    
    
    
    
    
    
      - น้ำปลาผสมน้ำมะนาวและพริกขี้หนู 

 
        
        
        
        
        
        
        วิธีทำข้าวไรซ์เบอร์รีผัดกับปลานิล     1. โรยเกลือป่นและพริกไทยป่นบนเนื้อปลานิลแล้วคลุกลงในแป้งทอดกรอบพอทั่ว ใส่ลงทอดในน้ำมันพืชใช้ไฟปานกลาง ทอดจนสุกเหลือง ตักขึ้นพักให้สะเด็ดน้ำมัน เตรียมไว้     2. เจียวกระเทียมกับน้ำมันมะกอกพอเหลืองหอม ใส่แครอท บรอกโคลี ฟักทอง และข้าวไรซ์เบอร์รีลงไปผัดเบา ๆ ให้เข้ากัน    3. ปรุงรสด้วยซอสเห็ดหอม ซีอิ๊วขาว น้ำตาลทราย เกลือป่นและพริกไทยป่น ผัดให้เข้ากัน    4. ใส่ปลาทอดลงไปตะล่อมเบา ๆ ให้เข้ากัน ตักใส่จานสำหรับเสิร์ฟ โรยเมล็ดมะม่วงหิมพานต์และเมล็ดทานตะวัน เสิร์ฟพร้อมน้ำปลาผสมน้ำมะนาวและพริกขี้หนู
------------------------------------------






15. ข้าวผัดอเมริกัน          ข้าวผัดอเมริกัน อาหารจานเดียวสุดฮิตสำหรับคนที่ต้องการอิ่มหนัก ๆ ในมื้อเช้า แม้ส่วนผสมเยอะแต่ทำไม่ยาก ครบเครื่องไปด้วยผัก และเนื้อสัตว์ ใส่ซอสมะเขือเทศเพิ่มความกลมกล่อม รีบมาพิสูจน์ฝีมือกันเถอะ สูตรที่เรานำเสนอเหมือนทำกินในร้านอาหารดัง ๆ เลยค่ะ

ส่วนผสม ข้าวผัดอเมริกัน

      - เนยจืด 1 ช้อนโต๊ะ
    
    
    
    
    
    
          - ไข่ไก่ 1 ฟอง
    
    
    
    
    
    
    
      - แฮม 2 แผ่น
    
    
    
    
    
    
    
      - ไส้กรอกแบบยาว 1 ชิ้น (หั่นเป็น 3 ส่วน)
    
    
    
    
    
    
    
      - กระเทียมสับละเอียด 1 ช้อนชา
    
    
    
    
    
    
    
      - หอมใหญ่หั่นเต๋า 1 ช้อนโต๊ะ
    
    
    
    
    
    
    
      - ลูกเกดดำ 1 ช้อนโต๊ะ
    
    
    
    
    
    
    
      - เมล็ดข้าวโพดต้มสุก 1 ช้อนโต๊ะ
    
    
    
    
    
    
    
      - แครอต หั่นเต๋า 1 ช้อนโต๊ะ
    
    
    
    
    
    
    
      - ถั่วลันเตา 1 ช้อนโต๊ะ
    
    
    
    
    
    
    
      - ซอสมะเขือเทศ 2 ช้อนโต๊ะ
    
    
    
    
    
    
    
      - ซอสปรุงรส 1 ช้อนชา
    
    
    
    
    
    
    
      - น้ำตาลทราย 1 ช้อนชา
    
    
    
    
    
    
    
      - มะเขือเทศหั่นเต๋า 2 ช้อนโต๊ะ
    
    
    
    
    
    
    
      - ข้าวหอมมะลิหุงสุก 1 ถ้วย
    
    
    
    
    
    
    
      - พริกไทยป่น 1/2 ช้อนชา
    
    
    
    
    



วิธีทำข้าวผัดอเมริกัน     1. ตั้งกระทะพอร้อน ใส่เนยจืด ตามด้วยไข่ไก่ ทอดด้วยไฟอ่อนจนไข่สุก ตักขึ้นพักไว้ ใส่แฮมและไส้กรอกลงทอดพอเหลือง ตักขึ้นพักไว้     2. ผัดกระเทียมกับเนยจนหอม ใส่หอมใหญ่ ลูกเกด เมล็ดข้าวโพด แครอท และถั่วลันเตา ปรุงรสด้วยซอสมะเขือเทศ ซอสปรุงรส และน้ำตาลทราย ผัดให้เข้ากัน ใส่มะเขือเทศ และข้าวสวยลงผัดให้เข้ากัน ตักข้าวผัดใส่จาน โรยพริกไทยป่น รับประทานคู่กับไข่ดาว ไส้กรอก แฮม และน่องไก่ทอดที่เตรียมไว้
------------------------------------------



สูตรจาก เฟซบุ๊ก เมนูดีที่บ้าน "บ.บวม"






16. ข้าวกล้องผัดสมุนไพรแซลมอนรมควัน          สำหรับคนรักสุขภาพ ข้าวผัดในเมนูนี้เราจะเปลี่ยนจากข้าวหอมมะลิเป็นข้าวกล้องแทน ส่วนเนื้อสัตว์จะใช้เนื้อปลาแซลมอนรมควัน จึงเป็นชื่อเมนู ข้าวกล้องผัดสมุนไพรแซลมอนรมควัน เพิ่มสมุนไพรจำพวกเครื่องต้มยำเข้ามาเสริมรสชาติให้ไม่จืดชืดจนเกินไป นอกจากจะเป็นเมนูอิ่มอร่อยแถมยังมีประโยชน์ต่อสุขภาพแล้ว ยังเป็นอีกหนึ่งเมนูที่ไว้เป็นไอเดียในการกำจัดของเหลือ ๆ ในตู้เย็นได้ดีอีกด้วย 

ส่วนผสม ข้าวกล้องผัดสมุนไพรแซลมอนรมควัน




- แซลมอนรมควัน (สามารถเปลี่ยนเป็นปลาทูเหรือเนื้อสัตว์อื่นแทนได้)
    
    
    
    
    
    
    
- พริกขี้หนูซอย 5 เม็ด
    
    
    
    
    
    
    
- ตะไคร้ซอย 1 ต้น
    
    
    
    
    
    
    
- หอมแดงซอย 2 หัว
    
    
    
    
    
    
    
- กระเทียมไทยสับ 4-5 กลีบ
    
    
    
    
    
    
    
- ข้าวกล้องหุงสุก 1 ถ้วย
    
    
    
    
    
    
    
- ไข่ไก่ 1 ฟอง
    
    
    
    
    
    
    
- เกลือป่น สำหรับปรุงรส
    
    
    
    
    
    
    
- น้ำตาลทราย (ปรุงรส)
    
    
    
    
    
    
    
- น้ำปลา (ปรุงรส)
    
    
    
    
    
    
    
- ผักชีฝรั่งซอย 2 ใบ
    
    
    
    
    
    
    
- ต้นหอมซอย 1 ต้น
    
    
    
    
    
    
    
- ใบมะกรูดซอย 2 ใบ
    
    
    
    
    
    
    
- น้ำมันพืชสำหรับผัด
    
    
    
    
    
    
    
- เม็ดมะม่วงหิมพานต์ทอด (ปริมาณมาก-น้อยตามชอบ)
    
    
    
    
    
    
    
- มะนาว
    
    
    
    
    
    
    
- ต้นหอม
    
    
    
    
    
    
    
- ผักชี สำหรับแต่งหน้า
    
    
    
    
     วิธีทำข้าวกล้องผัดสมุนไพรแซลมอนรมควัน      1. นำกระทะขึ้นตั้งไฟ ใส่น้ำมันพืชลงไป พอน้ำมันร้อนใส่เนื้อปลาแซลมอนลงผัดจนปลาเริ่มสุก      2. พอปลาเริ่มสุกแล้วใส่พริกขี้หนูซอย ตะไคร้ซอย หอมแดงซอย และกระเทียมสับลงผัดให้หอม      3. พอเครื่องสมุนไพรเริ่มมีกลิ่นหอม ใส่ข้าวกล้องลงไปผัดให้ข้าวแห้งและเต้นได้แล้วเกลี่ยข้าวไปไว้ริมกระทะ      4. ตอกไข่ไก่ลงไปในกระทะ ยีไข่แดงพอแตก รอจนไข่เริ่มสุกแล้วนำข้าวมาผัดรวมกับไข่      5. ปรุงรสด้วยเกลือป่น น้ำตาลทราย และน้ำปลา (ใส่อย่างละเล็กน้อย) ผัดให้เข้ากัน ชิมรสชาติตามที่ต้องการ      6. ปิดไฟ ใส่ผักชีฝรั่งซอย ต้นหอมซอย และใบมะกรูดซอย ผัดให้เข้ากันอีกครั้ง ตักใส่จาน เสิร์ฟพร้อมเม็ดมะม่วงหิมพานต์ทอด มะนาว ต้นหอม และโรยผักชี
------------------------------------------




สูตรจาก คุณ plotty สมาชิกเว็บไซต์พันทิปดอทคอม





17. ข้าวผัดหมีริลัคคุมะ          จับข้าวผัดธรรมดา ๆ มาเติมแต่งไอเดียลงไปให้กลายเป็นตัวการ์ตูนน่ารักสุดฮิตจากญี่ปุ่น เจ้าหมีริลัคคุมะ หมีตัวสีน้ำตาลน่ารักน่าหยิก กำลังนอนหลับปุ๋ย ข้าวผัดหมีริลัคคุมะ ไอเดียทำข้าวผัดสุดเก๋ อาจเสียเวลาในการละเมียดจัดทรงข้าวเล็กน้อย แต่เมื่อทำเสร็จแล้วจะภูมิใจมากจนอยากเก็บไว้ดูไม่กล้ากินเลยค่ะ

ส่วนผสม ข้าวผัดหมีริลัคคุมะ      - กระเทียมสับ
    
    
    
    
    
    
          - น้ำมันพืช สำหรับผัด
    
    
    
    
    
    
    
      - เนย
    
    
    
    
    
    
    
      - ไข่ไก่
    
    
    
    
    
    
    
      - ข้าวสวยหุงสุก
    
    
    
    
    
    
    
      - ซอสมะเขือเทศ
    
    
    
    
    
    
    
      - ซอสปรุงรส
    
    
    
    
    
    
    
      - พลาสติกถนอมอาหาร
    
    
    
    
    
    
    
      - ใบมะกรูด
    
    
    
    
    
    
    
      - แครอตต้มสุก
    
    
    
    
    
    
    
      - ข้าวโพดอ่อนต้มสุก
    
    
    
    
    วิธีทำข้าวผัดหมีริลัคคุมะ      1. ใส่น้ำมันพืชลงในกระทะเล็กน้อย ใส่กระเทียมลงเจียวพอหอม      2. พอกระเทียมหอมแล้วใส่ข้าวลงไป ผัดพร้อมซอสมะเขือเทศ และซอสปรุงรส (หรือถ้าใครไม่ชอบซอสมะเขือเทศ จะเปลี่ยนเป็นน้ำพริกตาแดง หรือน้ำพริกลงเรือก็อร่อยแบบไทย ๆ ดีค่ะ) ผัดให้เข้ากัน ใช้ไฟอ่อนนะคะ สีจะออกมาสวยเลยล่ะ      3. ใส่เนยลงในกระทะพอเนยละลายและร้อนดีแล้ว เทไข่ลงไป กลิ้งให้ทั่วกระทะ กลับด้านด้วย      4. พอไข่สุก ตักขึ้นพักไว้ก่อน ทำทั้งหมด 2 แผ่น จากนั้นปั้นข้าวโดยใช้พลาสติกถนอมอาหารเป็นตัวช่วย

      5. ปั้นข้าวเป็นหมอนสี่เหลี่ยม และปั้นกลม ๆ 2 ลูก สำหรับเป็นหัวและตัวหมีริลัคคุมะ
  
  
  
  
  
      6. นำไข่ที่เราทอดไว้ออกมาจากกระทะ วางบนเขียง วางข้าวที่เราปั้นรูปหมอนลงไปตรงกลาง แล้วก็พับเข้าหากัน พับให้ออกมาเป็นหมอน จากนั้นนำหมอนที่ทำเสร็จแล้ววางลงในจาน จากนั้นนำข้าวอีก 2 ก้อน วางพิงกันเฉย ๆ ไม่ต้องใช้อะไรยึด      7. ปั้นหูเป็นก้อนกลมเล็ก ๆ 2 ลูก และปั้นเป็นแท่งข้าวยาว ๆ อีก 1 แท่ง (ปกติแล้วเมนูอาหารญี่ปุ่นจะใช้สาหร่าย แต่ที่บ้านไม่มีสาหร่าย หันไปหันมา ที่มีสีสันใกล้เคียงกับสาหร่ายก็มีแต่ใบมะกรูดนี่ล่ะค่ะ) ตัดไข่เป็นวงกลมเล็ก ๆ แล้วตัดใบมะกรูด ทำเป็นตาและจมูกของหมีค่ะ       8. วางไข่อีก 1 แผ่นทับลงไปทำเป็นผ้าห่ม ประกอบส่วนต่าง ๆ เข้าด้วยกัน ตรงหูชั้นในใช้ซังข้าวโพดอ่อนตัดเป็นแว่น ๆ จัดจาน แต่งหน้าแต่งตาคุมะให้สมประกอบ ก็จะได้คุมะหลับปุ๋ย น่ารักจนแทบจะกินไม่ลงเลยล่ะ
------------------------------------------


 
  
  
  
  
  
  
  


18. ข้าวผัดกระเทียม          ข้าวผัดเป็นอีกหนึ่งเมนูสำหรับมื้อกลางวันที่หลายคนหลงรัก เพราะสามารถหยิบจับอะไรใส่ลงไปก็ได้ ไม่ว่าจะเป็นเนื้อสัตว์หรือผักต่าง ๆ แต่สำหรับคนที่ไม่อยากกินเนื้อสัตว์ ลองนำสูตรการทำข้าวผัดกระเทียมที่เรานำมาฝากในวันนี้ไปทำดู ถึงไม่มีเนื้อสัตว์ก็อร่อยได้เช่นเดียวกัน แถมมีกลิ่นหอมของกระเทียมอีกด้วย กินเพียว ๆ ก็อร่อยดีเหมือนกันนะคะ

ส่วนผสม ข้าวผัดกระเทียม      - น้ำมันมะกอก 1 ช้อนโต๊ะ      - เนยสด 1 ช้อนโต๊ะ      - กระเทียมสับละเอียด 1 ช้อนโต๊ะ      - ข้าวสวยหุงสุก 1 ถ้วย      - ไข่เป็ด 2 ฟอง      - โชยุ (ซีอิ๊วญี่ปุ่น) 2 ช้อนโต๊ะ      - น้ำตาลทราย 1 ช้อนชา      - ต้นหอมซอย 2 ช้อนโต๊ะ

วิธีทำข้าวผัดกระเทียม         1. ใส่น้ำมันมะกอกลงในกระทะ นำขึ้นตั้งไฟอ่อน ใส่เนยสด และกระเทียมสับลงผัดจนมีกลิ่นหอมสักครู่ จากนั้นใส่ข้าวสวยลงผัดจนข้าวสุกนิ่ม นานประมาณ 5-10 นาที         2. ตอกไข่เป็ดลงผัดกับข้าวพอเข้ากัน ปรุงรสด้วยโชยุ และน้ำตาลทราย ชิมรสตามชอบ ผัดจนเข้ากัน ใส่ต้นหอมซอยผัดผสมให้เข้ากัน ตักใส่จาน พร้อมรับประทาน


------------------------------------------



สูตรจาก เฟซบุ๊ก eat for health by jj


 
  
  
  
  
  


19. ข้าวผัดทูน่าในไข่ม้วน          เมนูข้าวผัดสามารถทำเป็นอาหารคลีนได้ด้วยนะ กับข้าวผัดทูน่าม้วนไข่แผ่นกับกุยช่ายขาวผัดกับเต้าหู้ญี่ปุ่น สูตรอาหารคลีนแบบไม่ 100% กินไม่ยาก ตามสะดวก แต่ทั้งนี้ทั้งนั้นก็ต้องกินอาหารคลีนควบคู่ไปกับการออกกำลังกายอย่างสม่ำเสมอด้วยนะคะ

ส่วนผสม ข้าวผัดทูน่า      - ข้าวกล้องหุงสุก 1 ถ้วย      - กระเทียมสับ 1 ช้อนชา      - หอมหัวใหญ่หั่นเต๋า 1 ช้อนโต๊ะ
  
  
  
  
  
  
  
      - แครอตหั่นเต๋า 1 ช้อนโต๊ะ      - ถั่วลันเตา 1 ช้อนโต๊ะ      - เม็ดข้าวโพดต้มสุก 1 ช้อนโต๊ะ      - ต้นหอมและผักชีอย่างละ 1 ต้น      - พริกไทยดำป่น 1/4 ช้อนชา (มากน้อยแล้วแต่ชอบ)      - ซีอิ๊วขาว 1 ช้อนชา (หรืออาจปรับเป็นเกลือป่นเล็กน้อย แต่เราชอบซีอิ๊วขาวมากกว่าเพราะได้กลิ่นหอม)      - ปลาทูน่ากระป๋องในน้ำแร่ (ใส่มากน้อยตามความชอบเลยค่ะ)      - ไข่ไก่ 2 ฟอง (สำหรับทำไข่ม้วน)      - น้ำมันมะกอก      - มะเขือเทศ          หมายเหตุ : แครอท ถั่วลันเตา และเม็ดข้าวโพด เราใช้แบบผักรวมแช่แข็งสามารถหาซื้อได้ตามห้างทั่วไปค่ะ หรือใส่ตามความชอบได้เลยค่ะ
  
  
  
  
  



ส่วนผสม กุยช่ายขาวผัดเต้าหู้ญี่ปุ่น       - เต้าหู้ญี่ปุ่น 1 ก้อน (แบ่งเป็น 2 ชิ้น)       - กุยช่ายขาว       - ซีอิ๊วขาว 1 ช้อนชา

       - กระเทียมสับ 1 ช้อนชา       - น้ำมันมะกอก       - น้ำเปล่า
    
    
    
    
    

วิธีทำข้าวผัดทูน่า        1. ใส่น้ำมันมะกอกลงในกระทะเล็กน้อย นำขึ้นตั้งไฟพอร้อน ใส่กระเทียมและหอมหัวใหญ่ผัดจนหอม
  
  
  
  
  
        2. ใส่ซีอิ๊วขาว และพริกไทยลงผัดให้เข้ากัน
  
  
  
  
  
        3. ใส่ข้าวลงผัดจนเข้ากัน ตามด้วยปลาทูน่า และผักต่าง ๆ (ยกเว้นต้นหอมและผักชี) ผัดจนเข้ากัน        4. ปิดไฟ ใส่ต้นหอมและผักชีลงคลุกจนเข้ากัน ตักใส่จานรอให้อุ่น เพื่อเตรียมม้วนกับไข่แผ่น
  
  
  
  
  
วิธีทำไข่แผ่น         1. ตีไข่ไก่พอเข้ากัน อาจเติมพริกไทยและซีอิ๊วขาวลงไปเล็กน้อย         2. ใส่น้ำมันมะกอกเล็กน้อยลงไปในกระทะเทฟลอน
  
  
  
  
  
         3. เทไข่ไก่ใส่ลงในกระทะ แล้วเอียงกระทะจนไข่เป็นแผ่นบาง ๆ รอให้สุกเหลือง (จะได้ประมาณ 3-4 แผ่นแล้วแต่ขนาดกระทะค่ะ) แล้วนำไปม้วนกับข้าวผัดทูน่าโดยใช้เสื่อสำหรับม้วนซูชิ

 
  
  
  
  
  
  
  
วิธีทำกุยช่ายขาวผัดเต้าหู้ญี่ปุ่น         1. ใส่น้ำมันมะกอกลงในกระทะเล็กน้อย         2. นำเต้าหู้ลงไปย่างบนกระทะใช้ไฟอ่อนจนเหลือง กลับด้านให้เหลืองทั้งสองด้าน ย่างด้านละประมาณ 1-2 นาที (ไม่ต้องกลับบ่อยนะคะเดี๋ยวเต้าหู้จะเละ) แล้วตักใส่จานรอกุยช่ายขาวผัด         3. ใส่น้ำมันมะกอกลงในกระทะเล็กน้อย พอร้อนใส่กระเทียมผัดจนหอม         4. เร่งไฟแรง ใส่กุยช่ายขาวและน้ำเปล่าเล็กน้อยผัดพอเข้ากัน         5. ปรุงรสด้วยซีอิ๊วขาวเล็กน้อย ผัดจนเข้ากัน ตักเสิร์ฟพร้อมเต้าหู้ที่เราย่างไว้ พร้อมรับประทาน


------------------------------------------




20. ข้าวผัดแฮม

          ถ้าคุณกำลังมองหาอาหารทำง่าย ๆ ในตอนเช้า ลองมาทำข้าวผัดแฮม อาหารจานเดียว ใส่แครอท ถั่วลันเตา ผัดออกมาสีสันสดใสมาก ๆ เลยค่ะ ทำให้เด็กทานได้นะคะ กินคู่กับขนมปังปิ้งกรอบ ๆ ซึ่งอาจนำไปจิ้มกับซอสมะเขือเทศ หรือถ้าไม่ชอบขนมปังปิ้งอาจทำขนมปังชุบไข่กินก็อยู่ท้องดีค่ะ ทำเสร็จแล้วเอาใส่กล่องไปกินที่ทำงานให้คนอื่นเขาอิจฉากันหน่อยเนอะ  

ส่วนผสม ข้าวผัดแฮม     - กระเทียมสับหยาบ 1/2 ช้อนโต๊ะ     - ไข่ไก่ 1 ฟอง     - ซอสปรุงรส 2 ช้อนโต๊ะ     - น้ำตาลทราย 1/2 ช้อนโต๊ะ     - น้ำส้มสายชู 1 ช้อนโต๊ะ     - แฮมหั่นเป็นชิ้นเล็ก 2 แผ่น     - แครอตหั่นเต๋าเล็ก 2 ช้อนโต๊ะ     - ข้าวสวยหุงสุก 1 ถ้วย     - ต้นหอมซอย 1 ช้อนโต๊ะ     - น้ำมันพืชสำหรับผัด     - ขนมปังปิ้งกรอบ สำหรับรับประทานคู่ 1 แผ่น

วิธีทำข้าวผัดแฮม

     1. ใส่น้ำมันพืชลงในกระทะ นำขึ้นตั้งไฟปานกลาง ใส่กระเทียมลงผัดจนหอม ตามด้วยไข่ไก่ ปรุงรสด้วยซอสปรุงรส น้ำตาลทราย และน้ำส้มสายชู ผัดผสมจนเข้ากันดี และไข่เริ่มสุก     2. ใส่แฮม แครอท ข้าวสวย และต้นหอมซอย ลงผัดจนเข้ากัน ชิมรสตามชอบ ตักใส่จาน พร้อมรับประทานคู่กับขนมปังปิ้ง
------------------------------------------




สูตรจาก เฟซบุ๊ก homemade clean food





21. ข้าวผัดธัญพืช          ข้าวผัดธัญพืช อาหารคลีนทำกินเองง่าย ๆ ใส่ธัญพืชตามชอบ ใส่เห็ดเพิ่มก็ไม่แปลก มาพร้อมไข่ดาวในพริกหยวกเพิ่มโปรตีน กลายเป็น ข้าวผัดธัญพืชกับไข่ดาวในพริกหยวก เมื่อเพิ่มไข่ดาวแบบคลีน ๆ ขึ้นมา ทำให้ข้าวผัดธัญพืชจานนี้ไม่ธรรมดา ดูน่ากินขึ้นอีกเป็นกองเลยค่ะ 

ส่วนผสม ข้าวผัดธัญพืช      - ข้าวกล้อง 1 ถ้วย      - ธัญพืชตามชอบ      - น้ำมันมะกอก 1 ช้อนชา      - เนื้อไก่      - ซีอิ๊วขาว 1 ช้อนชา      - ไข่ไก่      - พริกหยวก



วิธีทำข้าวผัดธัญพืช      1. ใส่น้ำมันมะกอกลงในกระทะ นำขึ้นตั้งไฟ ใส่กระเทียมแล้วลดไฟลงหน่อย จากนั้นใส่ไก่ลงไปผัด ตามด้วยธัญพืช ปรุงด้วยซีอิ๊วขาว ผัดให้เข้ากัน ตักใส่จาน      2. ทอดไข่ดาวในพริกหยวกจนสุก เสิร์ฟคู่กับข้าวผัด
------------------------------------------

 

ภาพจาก iowagirleats.co
22. ข้าวผัดคีนัว          ข้าวผัดถ้วยนี้แปลงมาจากข้าวผัดไก่แบบไทย ๆ นี่แหละ แต่ใช้คีนัวแทนข้าว ไร้แป้ง แต่อร่อยไม่แพ้แบบเดิมแน่ ๆ ส่วนไก่ใช้ส่วนของอกไก่ไร้ไขมัน แถมใส่สารพัดถั่วเพิ่มโปรตีน กลายเป็น ข้าวผัดไก่คีนัวกับถั่วส่วนผสม ข้าวผัด

      - คีนัว (ล้างสะอาด) 1 ถ้วย
  
  
  
  
  
  
  
      - น้ำซุปไก่ 1-3/4 ถ้วย
  
  
  
  
  
  
  
      - น้ำมันถั่วลิสง 2 ช้อนชา
  
  
  
  
  
  
  
      - อกไก่ หั่นเป็นชิ้น 1 ชิ้นใหญ่
  
  
  
  
  
  
  
      - เกลือป่น
  
  
  
  
  
  
  
      - พริกไทยป่น
  
  
  
  
  
  
  
      - กะหล่ำปลีซอย 1 ถ้วย
  
  
  
  
  
  
  
      - เม็ดถั่วแระแช่แข็ง 1/2 ถ้วย
  
  
  
  
  
  
  
      - ต้นหอมซอย 2 ต้น
  
  
  
  
  
  
  
      - ไข่ไก่ 1 ฟอง
  
  
  
  
  
  
  
      - น้ำมันงา 1/2 ช้อนชา
  
  
  
  
  
  
  
      - ถั่วลิสงคั่วเกลือ 1/2 ถ้วย
  
  
  
  
  


ส่วนผสม ซอส   
  
  
  
  
  
  
  
      - ซีอิ๊วขาวชนิดโซเดียมต่ำ 1/4 ถ้วย
  
  
  
  
  
  
  
      - น้ำส้มสายชูหมักจากข้าว 3 ช้อนโต๊ะ      - น้ำเปล่า 2 ช้อนโต๊ะ      - น้ำตาลทราย 1 ช้อนโต๊ะ + 1 ช้อนชา      - เนยถั่ว 1 ช้อนโต๊ะ + 1 ช้อนชา      - ซอสพริกผสมกระเทียม 2 ช้อนชา

วิธีทำข้าวผัดคีนัว      1. ต้มน้ำซุปจนเดือด ใส่คีนัวลงไป หุงด้วยไฟอ่อนประมาณ 15 นาที จนคีนัวสุกและเป็นเนื้อเดียวกับน้ำ ใช้ส้อมค่อย ๆ คนคีนัวให้ร่วน พักไว้พออุ่น เตรียมไว้      2. ใส่ส่วนผสมซอสลงในถ้วยกระเบื้อง นำเข้าไมโครเวฟประมาณ 20 วินาที นำออกจากเตา คนผสมให้เข้ากัน เตรียมไว้      3. ตีผสมไข่ไก่กับน้ำมันงา เตรียมไว้      4. ใส่น้ำมันถั่วลิสงลงในกระทะ นำขึ้นตั้งไฟพอร้อน ใส่อกไก่ที่หมักด้วยเกลือและพริกไทยแล้วลงผัดในกระทะพอสุก ตักใส่จาน เตรียมไว้
  
  
  
  
  
       5. ผัดกะหล่ำปลีกับเม็ดถั่วแระ และต้นหอมซอยเข้าด้วยกันพอสุก ประมาณ 2-3 นาที เกลี่ยผักไว้ที่ริมกระทะให้มีช่องตรงกลาง จากนั้นใส่ส่วนผสมไข่ลงไปตรงกลาง ผัดส่วนผสมไข่พอสุก ใส่อกไก่ผัดลงไป ตามด้วยคีนัว ส่วนผสมซอส และถั่วลิสงคั่วลงไปผัดจนเข้ากันดี ตักใส่จาน พร้อมเสิร์ฟ          ว้าว… น่าทานมากเลยใช่ไหมคะ สำหรับ 22 สูตรข้าวผัดจานเด็ด มีข้าวผัดหลากหลายเมนูมากเลยเลือกไม่ถูกว่าจะทำเมนูไหนก่อนดีเนอะ ค่อย ๆ ทำค่ะ ทำได้ทุกวัน กินได้ทุกมื้อ สามารถทำกินเองที่บ้านได้ง่าย ๆ แต่รสชาติเหมือนไปกินในร้านเชียวแหละ ที่สำคัญยังมีสูตรข้าวผัดแบบคลีน ๆ มานำเสนอด้วยนะคะ เหมาะสำหรับคนที่ต้องการกินคลีนด้วยค่ะ






สนใจให้ kapook.com แนะนำการทำอาหารด้วยเครื่องปรุง ของใช้ในครัว หรืออื่น ๆ รับทำการตลาดด้วย social network, content marketing คลิกเลย
 


ประเด็นที่เกี่ยวข้อง




บุคคลที่เกี่ยวข้อง




สถานที่ที่เกี่ยวข้อง




ประเด็นที่เกี่ยวข้อง











เรื่องที่คุณอาจสนใจ













เรื่องที่คุณอาจสนใจ






ข้าวผัดจานเด็ด เมนูตามสั่งทำง่าย อร่อยเหมือนกินที่ร้าน





อัปเดตล่าสุด 7 พฤษภาคม 2564 เวลา 14:49:38
 592,827 อ่าน








อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย








top





อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย

































