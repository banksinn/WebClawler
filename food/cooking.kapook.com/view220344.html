




เมนูเค้กช็อกโกแลต สูตรขนมหลากสไตล์ อร่อยเข้มข้น เหมาะกับทุกโอกาส

















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ












kapook cooking > 
            เค้ก












11 เมนูเค้กช็อกโกแลต สูตรขนมอร่อยเข้มข้นเหมาะกับทุกโอกาสพิเศษ





73,833อ่าน














0














 






          แจกสูตร ขนมเค้ก ช็อกโกแลต หลายรสชาติ หลายสไตล์ ทำง่าย อร่อย มีทั้งเค้กอบ เค้กไมโครเวฟ เค้กหม้อหุงข้าว เค้กนึ่ง สำหรับโอกาสพิเศษ กับคนพิเศษ จะกิน หรือจะแจก ก็อร่อยถูกใจ ทั้งคนให้และคนรับ 
                ในบทความก่อนหน้านี้ กระปุกดอทคอมได้นำเสนอวิธีทำ เมนูเค้ก อร่อยๆ กันมาแล้วหลากหลายสูตร หลากหลายเมนูทั้ง เค้กเนยสด, เค้กใบเตย คราวนี้เราจะมาทำ เค้กช็อกโกแลต กันบ้าง เช่น เค้กช็อกโกแลตลาวา เค้กช็อกโกแลตหน้านิ่ม เค้กช็อกโกแลตไร้แป้ง และอีกหลากหลายเมนู ทำง่าย ไม่ยาก เพื่อส่งมอบความสุข ความอร่อยให้กับคนพิเศษในโอกาสพิเศษ กับ 11 เมนูสูตรอร่อยเข้มข้น ไปดูกันเลย
 
1. เค้กช็อกโกแลต สูตรหม้อหุงข้าว





สูตรจาก คุณแขมร อินเตอร์ สมาชิกเว็บไซต์พันทิปดอทคอม



            เกิดมาก็อยากลองทำเค้กหม้อหุงข้าวสักครั้ง สูตรเค้กช็อกโกแลตสลับชั้นกับครีมสด แต่งด้วยช็อกโกแลตขูดและผลไม้อบแห้ง อยากรู้ว่ารสชาติอย่างไรมาพิสูจน์กันเลยจ้า
ส่วนผสม เค้กช็อกโกแลตหม้อหุงข้าว


น้ำตาลทราย (1) 120 กรัม
ไข่แดง (เบอร์ 1) 3 ฟอง
นมข้นจืด 50 กรัม
น้ำมันพืช 95 กรัม
น้ำเปล่า 75 กรัม
กลิ่นวานิลลา 1 ช้อนชา
แป้งเค้ก 145 กรัม
ผงโกโก้ 30 กรัม
ผงฟู 1/2 ช้อนชา
เบกกิ้งโซดา 1 ช้อนชา
เกลือ 1/4 ช้อนชา
ไข่ขาว 3 ฟอง
น้ำตาลทราย (2) 60 กรัม


ส่วนผสม หน้าครีมสด


ช็อกโกแลตบาร์ 150 กรัม
วิปปิ้งครีม (ใช้ครึ่งหนึ่ง) 600 มิลลิลิตร
น้ำตาลทราย 4 ช้อนโต๊ะ
เชอร์รีอบแห้ง


วิธีทำเค้กช็อกโกแลต

     1. ทำตัวเค้กโดยแยกไข่ขาวกับไข่แดงออกจากกัน จากนั้นเติมน้ำตาลทราย (1) ลงในไข่แดง ตีให้เป็นสีเหลืองอ่อน
     2. เติมส่วนผสมที่เป็นของเหลว ได้แก่ นมข้นจืด น้ำมันพืช กลิ่นวานิลลา และน้ำเปล่า คนส่วนผสมทุกอย่างจนเข้ากัน
     3. ร่อนส่วนผสมที่เป็นของแห้งลงไป ได้แก่ แป้งเค้ก ผงโกโก้ ผงฟู เบกกิ้งโซดา และเกลือ คนส่วนผสมทุกอย่างให้เข้ากันดี
     4. ตีไข่ขาวจนเริ่มขึ้นฟู ค่อย ๆ ทยอยใส่น้ำตาลทราย (2) ประมาณ 2-3 ครั้งจนกระทั่งหมดและตั้งยอด จากนั้นนำไข่ขาวที่ตีได้ ค่อย ๆ แบ่งใส่ในแป้งช็อกโกแลต ประมาณ 3 รอบ และคนไปในทางเดียวกัน
     5. ทาน้ำมันที่ก้นหม้อ เค้กจะได้ไม่ติดหม้อค่ะ เทส่วนผสมเค้กช็อกโกแลตลงไป ใช้เวลาอบเค้ก ประมาณ 45-50 นาที พอครบเวลาให้ใช้ไม้เสียบลูกชิ้นเช็กว่าสุกหรือยัง ถ้าสุกดีจะไม่มีของเหลวติดที่ปลายไม้ ทิ้งให้เย็นสักครู่ หลังจากเค้กเริ่มเย็น สามารถเทออกจากหม้อ และทำการตัดแบ่งแนวนอนเป็น 3 ชิ้นได้เลย
     6. ทำครีมสดโดยเทวิปปิ้งครีมลงไป พอปั่นจนขึ้นฟองแล้วค่อย ๆ เติมน้ำตาลทราย ประมาณ 3-4 ครั้งจนกระทั่งหมด ตีให้ครีมตั้งยอดได้ ตกแต่งด้วยครีมสดทุกชั้น และช็อกโกแลตขูด เชอร์รีอบแห้ง สุดท้ายตัดแบ่งตามขนาดที่ต้องการได้เลย
 

ดูวิธีทำ เค้กช็อกโกแลต สูตรหม้อหุงข้าว เพิ่มเติมคลิก

2. เค้กช็อกโกแลตหน้านิ่ม 





สูตรจาก ครัวป้ามารายห์



             อื้อหือ ! แค่เห็นภาพก็น้ำลายสอแล้วกับเค้กช็อกโกแลตหน้านิ่ม เนื้อเค้กชิฟฟ่อนรสเข้มข้นจากช็อกโกแลตราดหน้านิ่มช็อกโกแลตลงไปอีก ยิ่งแช่เย็นยิ่งอร่อย
เค้กชิฟฟ่อนช็อกโกแลต (พิมพ์ขนาด 3 ปอนด์)

ส่วนผสม ไข่แดง


ไข่แดง 6 ฟอง
น้ำตาลทราย 30 กรัม
นม 80 กรัม
น้ำมันพืช 65 กรัม
กลิ่นวานิลลา 1 ช้อนชา
แป้งเค้ก 90 กรัม
ผงฟู 1/2 ช้อนชา
ผงโกโก้ 20 กรัม
เกลือเล็กน้อย


ส่วนผสม ไข่ขาว


ไข่ขาว 6 ฟอง
ครีมออฟทาร์ทาร์ 1/2 ช้อนชา
น้ำตาลทราย 80 กรัม


ส่วนผสม หน้านิ่ม


ผงวุ้น 1 ช้อนชา
น้ำ 250 กรัม
ผงโกโก้ 30 กรัม
แป้งข้าวโพด 30 กรัม
นมสดหรือนมจืด 250 กรัม
น้ำตาลทราย 160 กรัม
กลิ่นวานิลลา 1 ช้อนชา
เนยสดเค็ม 70 กรัม


วิธีทำชิฟฟ่อนช็อกโกแลต

       1. ตีไข่แดงพอแตก ใส่น้ำตาลทรายลงไปตีจนเข้ากัน เติมนมกับน้ำมันพืชแล้วคนจนเข้ากัน เติมกลิ่นวานิลลาแล้วคนจนเข้ากัน ใส่แป้งที่ร่อนพร้อมผงฟู ผงโกโก้ และเกลือลงไป ตะล่อมจนเข้ากัน แต่อย่านานมาก เพราะเค้กจะเหนียวได้
     2. ตีไข่ขาวกับครีมออฟทาร์ทาร์จนเป็นฟองหยาบ แล้วค่อย ๆ ทยอยใส่น้ำตาลทรายลงไป แบ่งใส่สัก 3 ครั้ง ตีจนตั้งยอดอ่อนถึงกลาง อย่าตีจนตั้งยอดแข็ง เวลาเอาไปผสมกับส่วนของไข่แดงจะทำให้คนเข้ากันยากมาก เพราะต้องใช้เวลาตะล่อมนาน ทำให้ฟองอากาศยุบตัวเยอะ ซึ่งเป็นสาเหตุหนึ่งที่ทำให้เค้กไม่ฟู พอตั้งยอดแล้วก็ตักเมอแรงค์ไข่ขาวสัก 1/3 ส่วนมาตะล่อมกับส่วนผสมของไข่แดง ตะล่อมเบา ๆ จนเข้ากัน หลังจากนั้นก็ใส่เมอแรงค์ไข่ขาวส่วนที่เหลือลงไปจนหมด แล้วตะล่อมจนเข้ากันดี
     3. พอเข้ากันแล้วเทใส่พิมพ์ขนาด 3 ปอนด์ที่เตรียมไว้ เคาะพิมพ์เบา ๆ สัก 1-2 ครั้ง แล้วนำไปอบบนถาดที่เทน้ำร้อนเตรียมไว้ที่อุณหภูมิ 140-150 องศาเซลเซียส เป็นเวลา 60 นาที ใครชอบหน้าเข้มกกว่านั้นก็เพิ่มอุณหภูมิเป็น 160 องศาเซลเซียสก็ได้ ต้องดูเตาอบบ้านแต่ละคนด้วย ไม่เช่นนั้นหน้าอาจจะไหม้ก่อน พออบเสร็จแล้วก็พักไว้ในพิมพ์ก่อนประมาณ 10-15 นาที แล้วนำเค้กออกมาพักบนตะแกรง
วิธีทำช็อกโกแลตหน้านิ่ม

     1. ผสมผงวุ้นกับน้ำแล้วพักไว้ 10 นาที หลังจากนั้นนำผงโกโก้และแป้งข้าวโพดเทลงชามผสม ใช้ตะกร้อคนให้เข้ากัน แล้วค่อย ๆ เติมนมลงไป คนส่วนผสมให้เข้ากัน หลังจากนั้นใส่น้ำตาลทรายกับกลิ่นวานิลลาลงไปผสมจนเข้ากัน
     2. นำหม้อที่ผสมน้ำกับผงวุ้นพักไว้ตั้งไฟกลางจนเดือดและผงวุ้นละลาย หลังจากนั้นนำส่วนผสมช็อกโกแลตเมื่อสักครู่เทลงไป คนจนข้นขึ้น พอข้นแล้วก็ดับเตาแล้วเติมเนยลงไป คนให้เข้ากัน นำออกมาคนต่อข้างนอก อย่าคนเร็วหรือแรงไปเพราะจะทำให้เกิดฟองอากาศเยอะนะคะ ถ้าอยากให้อุ่นเร็วก็นำไปคนในชามน้ำแข็งหรือน้ำเย็นจัด
     3. พออุ่นแล้วก็ราดลงแผ่นเค้กที่หั่นแบ่งครึ่งเตรียมไว้ ปาดให้ทั่วเค้ก พักให้เซตตัวสัก 5 นาที หลังจากนั้นก็นำอีกแผ่นมาประกบเข้าด้วยกัน
     4. ปาดด้านข้างให้เรียบ แล้วนำหน้านิ่มส่วนที่เหลือราดหน้าลงไป แล้วใช้ไม้ปลายแหลมเจาะฟองอากาศ เพื่อให้หน้าเรียบสวยงาม พักให้เซตตัวสัก 30 นาที หลังจากนั้นก็นำมาตัดเสิร์ฟ
 

ดูวิธีทำ เค้กช็อกโกแลตหน้านิ่ม เพิ่มเติมคลิก

3. เค้กช็อกโกแลตลาวา





สูตรจาก คุณ little pastry chef สมาชิกเว็บไซต์พันทิปดอทคอม



            เค้กช็อกโกแลตทั่วไปก็ทำจนเอียนแล้ว คราวนี้มาทำเค้กช็อกโกแลตลาวาไหลเยิ้ม ๆ กันบ้างดีกว่า สูตรนี้ใช้ดาร์กช็อกโกแลตผสมกับแป้ง เติมเนยกับไข่ไก่ เอาไปอบจนครบเวลาเอาออกจากเตา
ส่วนผสม ช็อกโกแลตลาวา


ดาร์กช็อกโกแลต 70% 100 กรัม
เนยจืด 100 กรัม
ไข่ไก่ (เบอร์ 2) 2 ฟอง
ไข่แดง 2 ฟอง
น้ำตาลทราย 100 กรัม
แป้งอเนกประสงค์ 100 กรัม
เนยละลาย ประมาณ 50 กรัม (สำหรับทาถ้วยฟอยล์)
แป้งสาลีอเนกประสงค์ (สำหรับโรยถ้วยฟอยล์)


อุปกรณ์


ถ้วยฟอยล์ ขนาด 5x5 เซนติเมตร 5 ถ้วย


วิธีทำช็อกโกแลตลาวา

     1. ทาเนยละลายที่ถ้วยฟอยล์บาง ๆ ให้ทั่ว และโรยแป้งอเนกประสงค์บาง ๆ เตรียมไว้
     2. นำเนยกับดาร์กช็อกโกแลตใส่ในชามทนความร้อนแล้วตั้งบนหม้อที่มีน้ำร้อน คนจนเนยกับช็อกโกแลตละลาย เตรียมไว้
     3. นำไข่แดง ไข่ไก่ และน้ำตาลทรายใส่ในอ่างผสม ตีให้เข้ากันจนไข่ไก่เป็นสีนวล เทส่วนผสมเนยช็อกโกแลตที่ละลายแล้วลงไป คนผสมให้เข้ากัน ร่อนแป้งลงไป คนผสมให้เข้ากัน เทใส่ถุงบีบ บีบใส่ถ้วยฟอยล์ที่เตรียมไว้
     4. นำไปอบที่อุณหภูมิ 190 องศาเซลเซียส ประมาณ 8-9 นาที นำออกจากเตาแล้วจัดเสิร์ฟได้
 

ดูวิธีทำ เค้กช็อกโกแลตลาวา เพิ่มเติมคลิก

4. เค้กช็อกโกแลตลาวาสูตรคลีน





สูตรจาก คุณสมาชิกหมายเลข 1860279 สมาชิกเว็บไซต์พันทิปดอทคอม



            ใครสายคลีนอยากให้มาลองทำเค้กช็อกโกแลตลาวาสูตรคลีน ส่วนผสมมีกล้วยหอม ไข่ไก่ โยเกิร์ต และผงโกโก้ ทำง่าย ๆ ด้วยการเอาไปตุ๋นจนสุกนอกข้างในไส้เป็นลาวาไหลเยิ้ม
ส่วนผสม ช็อกโกแลตลาวา


กล้วยหอม 1 ลูก
ไข่ไก่ 1 ฟอง
โยเกิร์ต สูตรไขมันต่ำ 4 ช้อนชา
ผงโกโก้แท้ 1 ช้อนชา


วิธีทำช็อกโกแลตลาวา

     1. บดกล้วย ไข่ไก่ โยเกิร์ต และผงโกโก้ให้เข้ากัน
     2. เทใส่พิมพ์ นำไปตุ๋นเหมือนการทำพุดดิ้ง โดยปกติจะปล่อยให้สุกทั้งหมด แต่สูตรนี้การตุ๋นใช้เวลาน้อยกว่านิดหน่อยเพื่อให้ข้างในยังมีน้ำอยู่ ส่วนระยะเวลาแล้วแต่ขนาดถ้วยและภาชนะตุ๋น ในสูตรใช้เวลาประมาณ 10-12 นาที
     3. พอเสร็จก็โรยอัลมอนด์และกราโนลา
 

ดูวิธีทำ เค้กช็อกโกแลตลาวาสูตรคลีน เพิ่มเติมคลิก

5. เค้กช็อกโกแลตไร้แป้ง





สูตรจาก คุณ little pastry chef สมาชิกเว็บไซต์พันทิปดอทคอม



            ใครกลัวอ้วนอยากให้มาลองทำเค้กช็อกโกแลตไร้แป้ง สูตรนี้ใส่ผงโกโก้เน้น ๆ ผสมกับดาร์กช็อกโกแลต เพิ่มเนยกับน้ำตาลนิดหน่อย พอคนทุกอย่างจนเข้ากันดีก็เทใส่พิมพ์แล้วเอาไปอบจนสุก
ส่วนผสม เค้กช็อกโกแลตไร้แป้ง


เนย (สำหรับทาพิมพ์)
น้ำตาลทราย (สำหรับเคลือบพิมพ์)
ดาร์กช็อกโกแลต 70% 140 กรัม
เนยจืด 50 กรัม
น้ำมันพืช 1 ช้อนโต๊ะ
ไข่ไก่ (หนักฟองละ 60 กรัมต่อฟอง) 3 ฟอง
ผงโกโก้ 1 ช้อนโต๊ะ
น้ำตาลทราย 50 กรัม


วิธีทำเค้กช็อกโกแลตไร้แป้ง

     1. ทาเนยบาง ๆ ที่พิมพ์เค้กทรงกลมขนาด 8 นิ้ว หลังจากนั้นโรยน้ำตาลทรายบาง ๆ ให้ทั่วพิมพ์เค้ก เคาะน้ำตาลส่วนเกินออก แล้วนำกระดาษรองอบมารองที่ก้นพิมพ์เค้ก เตรียมไว้
     2. นำช็อกโกแลต เนย และน้ำมันพืชใส่ในอ่างผสมทนความร้อน แล้วนำไปวางบนหม้อที่มีน้ำร้อนเพื่อละลายช็อกโกแลตและเนย เตรียมไว้
     3. ตอกไข่ไก่ 2 ฟองโดยแยกไข่แดงใส่ถ้วยผสมเล็กและแยกไข่ขาวใส่อ่างผสมใหญ่ แล้วตอกไข่ไก่ที่เหลือ 1 ฟองมาลงไปในถ้วยไข่แดง
     4. ร่อนผงโกโก้ใส่ในส่วนของไข่แดง ตีผสมให้เข้ากัน เตรียมไว้
     5. ตีผสมเนยช็อกโกแลตที่ละลายแล้วจนเข้ากัน เทส่วนผสมไข่แดงลงไป ตีให้เข้ากัน เตรียมไว้
     6. ตีผสมไข่ขาว 2 ฟองที่แยกไว้จนขึ้นฟู เติมน้ำตาลทราย โดยแยกน้ำตาลเทใส่ 3 ครั้ง ใช้ความเร็วที่ระดับ 1 ตีจนไข่ขาวตั้งยอดอ่อน ตักส่วนของไข่ขาวประมาณ 2 ครั้งลงไปผสมกับส่วนผสมช็อกโกแลตละลาย ผสมให้เข้ากันอย่างเบามือ เทส่วนผสมใส่ในพิมพ์เค้กที่เตรียมไว้
     7. นำไปอบที่อุณหภูมิ 165 องศาเซลเซียส ประมาณ 35 นาทีหรือจนเค้กสุก พักให้เย็นแล้วนำออกจากพิมพ์ หั่นเป็นชิ้น จัดเสิร์ฟด้วยวิปปิ้งครีมหรือไอศกรีมจะอร่อยมากขึ้น
 

ดูวิธีทำ เค้กช็อกโกแลตไร้แป้ง เพิ่มเติมคลิก

6. มูสเค้กช็อกโกแลต





สูตรจาก คุณแขมร อินเตอร์ สมาชิกเว็บไซต์พันทิปดอทคอม



            ใครไม่มีเตาอบไม่ต้องร้อง… อยากให้ลองมาทำเมนูมูสเค้กช็อกโกแลต สูตรไม่ง้อเตาอบ ฐานทำจากคุกกี้โอรีโอ้ผสมเนยมาพร้อมเนื้อมูสสุดเข้มข้น ก่อนเสิร์ฟโรยผงโกโก้สักหน่อย
ส่วนผสม ช็อกโกแลตมูสเค้ก


คุกกี้โอรีโอ้ 15 ชิ้น
เนยละลาย 50 กรัม
วิปปิ้งครีม 500 มิลลิลิตร
น้ำตาลทราย 80-100 กรัม
ผงโกโก้ 25 กรัม
แป้งสาลีอเนกประสงค์ 25 กรัม
ดาร์กช็อกโกแลต (หักชิ้นเล็ก) 150 กรัม


วิธีทำช็อกโกแลตมูสเค้ก

     1. ปาดเอาครีมจากคุกกี้โอรีโอ้ออก นำโอรีโอ้ที่ได้ใส่ถุงซิปและทุบให้ละเอียด ใส่เนยสดที่ละลายแล้วลงไปคลุกเคล้าในถุงซิป บีบอัดโอรีโอ้ที่เตรียมไว้ให้แน่นลงพิมพ์ และนำไปแช่เย็น 30 นาที หรือถ้าเป็นช่องแข็งประมาณ 10-15 นาที
     2. เตรียมในส่วนของมูส โดยเทครีม น้ำตาลทราย ผงโกโก้ และแป้งสาลีอเนกประสงค์ คนให้เข้ากัน นำไปตั้งไฟอ่อน ๆ ให้ทุกอย่างละลายเป็นเนื้อเดียวกัน พักให้เย็นสักครู่ รอให้อุ่น ๆ แล้วใส่ดาร์กช็อกโกแลตที่ทำเป็นชิ้นเล็ก ๆ คนส่วนผสมทุกอย่างให้เข้ากัน
     3. เมื่อครบครึ่งชั่วโมงนำโอรีโอ้ที่แช่ไว้ออกมา และราดด้วยช็อกโกแลตมูส โดยใช้ตะแกรงช่วยกรอง แช่ตู้เย็นต่ออย่างน้อย 3 ชั่วโมง โรยตกแต่งด้วยผงโกโก้ก่อนเสิร์ฟ
 

ดูวิธีทำ มูสเค้กช็อกโกแลต เพิ่มเติมคลิก

7. เค้กโรลช็อกโกแลต





สูตรจาก ครัวป้ามารายห์



            เค้กปอนด์หรือเค้กสามเหลี่ยมใคร ๆ ก็ทำกัน ลองเปลี่ยนมาทำเค้กโรลช็อกโกแลตกันเถอะ เนื้อเค้กนุ่มฟูหอมกลิ่นโกโก้ เคลือบด้วยช็อกโกแลตกานาช
เค้กชิฟฟ่อนช็อกโกแลต (พิมพ์ขนาด 11x15 นิ้ว)

ส่วนผสม ไข่แดง


ไข่แดง 3 ฟอง
น้ำตาลทราย 35 กรัม (ประมาณ 1/4 ถ้วยตวง)
น้ำ 60 กรัม (1/3 ถ้วยตวง)
น้ำมันพืช 35 กรัม (ประมาณ 1/4 ถ้วยตวง)
กลิ่นวานิลลา
แป้งเค้ก 70 กรัม (2/3 ถ้วยตวง)
ผงฟู 1 ช้อนชา
ผงโกโก้ 10 กรัม


ส่วนผสม ไข่ขาว


ไข่ขาว 3 ฟอง
ครีมออฟทาร์ทาร์ 1/2 ช้อนชา
แป้งข้าวโพด 1 ช้อนชา
น้ำตาลทราย 30 กรัม (ประมาณ 1/4 ถ้วยตวง)


ส่วนผสม ครีม


วิปปิ้งครีม 250 กรัม
น้ำตาลไอซิ่ง 40 กรัม


ส่วนผสม ช็อกโกแลตกานาช (chocolate ganache)


ดาร์กช็อกโกแลต หรือช็อกโกแลตคอมพาวด์ 150 กรัม
วิปปิ้งครีม 150 กรัม


วิธีทำเค้กโรลช็อกโกแลต

     1. ตีไข่แดงกับน้ำตาลทรายจนเข้ากัน ใส่น้ำ น้ำมันพืช และกลิ่นวานิลลาลงไป ตีจนเข้ากันดี ใส่แป้งที่ร่อนพร้อมผงฟูกับผงโกโก้ (ร่อนสัก 2 รอบ เพื่อความนุ่มฟู) ตะล่อมจนเข้ากัน แต่อย่านานมากเดี๋ยวเค้กจะเหนียว พักไว้
     2. ตีไข่ขาวจนเป็นฟองหยาบแล้วใส่ครีมออฟทาร์ทาร์ ตีพอเข้ากันแล้วใส่แป้งข้าวโพด และค่อย ๆ ทยอยใส่น้ำตาลทรายลงไป แบ่งใส่สัก 3 ครั้ง ตีจนตั้งยอดอ่อนค่อนข้างกลาง
     3. ตักไข่ขาวมาบางส่วนใส่ชามไข่แดงที่ผสมไว้ ตะล่อมเบา ๆ จนเข้ากัน พอเข้ากันแล้วก็ใส่ส่วนผสมไข่ขาวที่เหลือลงไปตะล่อมจนเนียนเข้ากัน เทใส่พิมพ์ที่เตรียมไว้ (พิมพ์รองด้วยกระดาษไข ก่อนเอากระดาษไขรองอย่าลืมทาไขมันหรือเนยบนถาดด้วยนะคะ) ใช้ไพ่หรือไม้พายปรับให้เสมอกัน แล้วเคาะพิมพ์เพื่อไล่ฟองอากาศสัก 1-2 ครั้ง ถ้ายังมีฟองอยู่ก็เอาไม้จิ้มฟันเจาะฟองออก นำเข้าเตาอบอุณหภูมิ 180 องศาเซลเซียส เป็นเวลา 12 นาที เปิดไฟบน-ล่าง ปิดพัดลม
     4. พออบเสร็จก็เคาะพิมพ์ 1 ครั้งเพื่อไม่ให้เค้กยุบตัวมาก หลังจากนั้นก็ลอกกระดาษไขออก เอาด้านที่สวยไว้ด้านล่างแล้วเอาผ้าหรือกระดาษคลุมไว้ พักจนเย็นสนิท
     5. ตีวิปครีมกับน้ำตาลไอซิ่ง ตีจนตั้งยอดแข็ง ปาดวิปครีมให้ทั่วเค้ก แบ่งส่วนหนึ่งไว้อุดด้านข้างแล้วม้วนเค้ก พับขอบลงนิดหนึ่งแล้วค่อยม้วนดันเค้กไปด้านหน้า พอสุดแล้วก็ดึงกระดาษด้านล่างให้ตึงนิดหนึ่ง หลังจากนั้นเอากระดาษออกแล้วทาวิปครีมอุดด้านข้างให้เต็ม ห่อกลับไว้เหมือนเดิมแล้วแช่ตู้เย็นไว้ 1 ชั่วโมง
     6. พอเค้กใกล้เซตตัวก็มาทำช็อกโกแลตกานาชสำหรับราด นำดาร์กช็อกหรือช็อกโกแลตคอมพาวด์กับวิปปิ้งครีมใส่ชามนำเข้าไมโครเวฟ ประมาณ 1 นาที ถ้าใครไม่มีไมโครเวฟก็นำวิปปิ้งครีมไปต้มจนเดือดแล้วเทลงใส่ชามช็อกโกแลต แล้วคนจนละลายเข้ากัน เสร็จแล้วพักให้อุ่นลง นำไปราดบนเค้กให้ทั่ว แล้วนำไปแช่ตู้เย็นให้เซตตัวอีก 1 ชั่วโมง
     7. พอเค้กเซตตัวแล้วก็นำมาตัดด้านข้างออก และตัดแบ่งเป็นชิ้นตามใจชอบ
 

ดูวิธีทำ เค้กโรลช็อกโกแลต เพิ่มเติมคลิก

8. เค้กชิฟฟ่อนช็อกโกแลต





สูตรจาก ครัวป้ามารายห์



            มาต่อกันที่เมนูเค้กชิฟฟ่อนช็อกโกแลต เนื้อเค้กใส่นมสดกับกลิ่นวานิลลา ที่ขาดไม่ได้เลยคือผงโกโก้ จะทำเป็นชิ้นคัพเค้กพอดีคำหรือเค้กปอนด์ก็ตามสะดวกเลยจ้า
ส่วนผสม เค้กชิฟฟ่อนช็อกโกแลต (พิมพ์ขนาด 3 ปอนด์)

ส่วนผสม ไข่แดง


ไข่แดง 6 ฟอง
น้ำตาลทราย 30 กรัม
นม 80 กรัม
น้ำมันพืช 65 กรัม
กลิ่นวานิลลา 1 ช้อนชา
แป้งเค้ก 90 กรัม
ผงฟู 1/2 ช้อนชา
ผงโกโก้ 20 กรัม
เกลือเล็กน้อย


ส่วนผสม ไข่ขาว


ไข่ขาว 6 ฟอง
ครีมออฟทาร์ทาร์ 1/2 ช้อนชา
น้ำตาลทราย 80 กรัม


วิธีทำชิฟฟ่อนช็อกโกแลต

     1. วิธีทำส่วนผสมไข่แดง โดยตีไข่แดงพอแตก ใส่น้ำตาลทรายลงไปตีจนเข้ากัน เติมนมกับน้ำมันพืชแล้วคนจนเข้ากัน เติมกลิ่นวานิลลาแล้วคนจนเข้ากัน ใส่แป้งที่ร่อนพร้อมผงฟู ผงโกโก้ และเกลือลงไป ตะล่อมจนเข้ากัน แต่อย่านานมาก เพราะเค้กจะเหนียวได้
     2. วิธีทำส่วนผสมไข่ขาว โดยตีไข่ขาวกับครีมออฟทาร์ทาร์จนเป็นฟองหยาบ แล้วค่อย ๆ ทยอยใส่น้ำตาลทรายลงไป แบ่งใส่สัก 3 ครั้ง ตีจนตั้งยอดอ่อนถึงกลาง อย่าตีจนตั้งยอดแข็งนะคะ เวลาเอาไปผสมกับส่วนของไข่แดงจะทำให้คนเข้ากันยากมาก เพราะต้องใช้เวลาตะล่อมนาน ทำให้ฟองอากาศยุบตัวเยอะ ซึ่งเป็นสาเหตุหนึ่งที่ทำให้เค้กไม่ฟู พอตั้งยอดแล้วก็ตักเมอแรงค์ไข่ขาวสัก 1/3 ส่วนมาตะล่อมกับส่วนผสมของไข่แดง ตะล่อมเบา ๆ จนเข้ากัน หลังจากนั้นก็ใส่เมอแรงค์ไข่ขาวส่วนที่เหลือลงไปจนหมด แล้วตะล่อมจนเข้ากันดี
     3. พอเข้ากันแล้วเทใส่พิมพ์ขนาด 3 ปอนด์ที่เตรียมไว้ เคาะพิมพ์เบา ๆ สัก 1-2 ครั้ง แล้วนำไปอบ บนถาดที่เทน้ำร้อนเตรียมไว้ที่อุณหภูมิ 140-150 องศาเซลเซียส เป็นเวลา 60 นาที ใครชอบหน้าเข้มกว่านั้นก็เพิ่มอุณหภูมิเป็น 160 องศาเซลเซียสก็ได้ ต้องดูเตาอบบ้านแต่ละคนด้วย ไม่เช่นนั้นหน้าอาจจะไหม้ก่อน
     4. พออบเสร็จแล้วก็พักไว้ในพิมพ์ก่อนประมาณ 10-15 นาที แล้วนำเค้กออกมาพักบนตะแกรง
 

ดูวิธีทำ เค้กชิฟฟ่อนช็อกโกแลต เพิ่มเติมคลิก

9. เค้กช็อกโกแลตซอสคาราเมล





สูตรจาก นิตยสาร @kitchen



            เค้กช็อกโกแลตธรรมดาก็ว่าอร่อยแล้ว ถ้ามีท็อปปิ้งซอสคาราเมลคงฟินยิ่งกว่า ชวนทำเค้กช็อกโกแลตซอสคาราเมล ทีเด็ดคือเนื้อเค้กใส่กาแฟผสมกับโกโก้ เพิ่มเหล้ารัมเพื่อความกลมกล่อม สุดท้ายราดซอสคาราเมล
ส่วนผสม เค้กช็อกโกแลตซอสคาราเมล (สำหรับ 2 ชิ้นใหญ่)


แป้งเค้ก 3 ถ้วย
เบกกิ้งโซดา 1 ช้อนชา
ผงฟู 1 ช้อนชา
เกลือ 1/2 ช้อนชา
เนยเค็ม (1) 340 กรัม
นมสด 1+1/2 ถ้วย
กาแฟ 1 ถ้วย
เหล้ารัม (1) 1/2 ถ้วย
ผงโกโก้ 1+1/2 ถ้วย
น้ำตาลทรายแดง (1) 1+3/4 ถ้วย
น้ำตาลทราย 1/2 ถ้วย
ไข่ไก่ 3 ฟอง
กลิ่นวานิลลา 2 ช้อนชา
น้ำตาลทรายแดง (2) 1 ถ้วย
วิปปิ้งครีม 1/2 ถ้วย
เหล้ารัม (2) 1/2 ถ้วย
เนยเค็ม (2) 2 ช้อนโต๊ะ


วิธีทำเค้กช็อกโกแลตซอสคาราเมล

     1. เปิดเตาอบที่อุณหภูมิ 160 องศาเซลเซียส และร่อนแป้งเค้ก เบกกิ้งโซดา ผงฟู และเกลือเข้าด้วยกัน เตรียมไว้
     2. ผสมเนยเค็ม (1) นมสด กาแฟ เหล้ารัม (1) ผงโกโก้ น้ำตาลทรายแดง (1) และน้ำตาลทรายในหม้อตั้งไฟอ่อน คนไปเรื่อย ๆ จนส่วนผสมเนียนเป็นเนื้อเดียวกัน ยกลงวางพักให้หายร้อน ใส่ไข่ไก่และกลิ่นวานิลลาลงไป คนให้เข้ากัน
    3. เทส่วนผสมโกโก้ลงไปผสมกับส่วนผสมแป้ง คนพอเข้ากัน เทใส่พิมพ์ที่เตรียมไว้ นำไปอบประมาณ 50-60 นาทีหรือจนสุก นำออกมาวางพักไว้
    4. ทำซอสคาราเมล โดยผสมน้ำตาลทรายแดง (2) และวิปปิ้งครีม ต้มไฟอ่อนจนน้ำตาลละลายและมีลักษณะข้น ใส่เนยลงไป คนให้ละลาย ตามด้วยเหล้ารัม (2) คนจนเนียน นำไปราดบนขนมเค้ก
 
เคล็ดลับ : สามารถนำซอสคาราเมลไปราดขนมเค้กที่ยังอุ่นอยู่ในพิมพ์ โดยใช้ไม้จิ้มฟันจิ้มเค้กให้ทั่วแล้วตักราดลงไป พักให้ 5-10 นาทีแล้วทำซ้ำ พักจนเค้กเย็นแล้วค่อยแกะออกจากพิมพ์
 

ดูวิธีทำ เค้กช็อกโกแลตซอสคาราเมล เพิ่มเติมคลิก

10. คัพเค้กช็อกโกแลตพีนัทบัตเตอร์





สูตรจาก เฟซบุ๊ก แม่พลอยซานฟราน



            ชวนทำเค้กอ้วนน้อยกับเมนูคัพเค้กช็อกโกแลตพีนัทบัตเตอร์ สูตรเค้กไมโครเวฟ ใช้แป้งโฮลวีต ใส่นมสดไขมันต่ำ เติมเนยถั่วเพิ่มความหอมหวาน แค่ชิ้นเดียวคงไม่พอ
ส่วนผสม ของแห้ง


แป้งโฮลวีต 1 ช้อนโต๊ะ (หากยังไม่มีแป้งโฮลวีตให้ใช้แป้งสาลีอเนกประสงค์ธรรมดาไปก่อนก็ได้)
ผงโกโก้แบบไม่ผสมน้ำตาล 1 ช้อนโต๊ะ
เบกกิ้งโซดา 1/8 ช้อนชา (หรือ 1 pinch)
เกลือ 1/8 ช้อนชา (หรือ 1 pinch)
น้ำตาลทราย 1 ช้อนโต๊ะ (ในสูตรใส่ไม่ถึง 1 ช้อนโต๊ะแค่เกือบ ๆ)


ส่วนผสม ของเหลว


เนยถั่วเนื้อครีมแบบไม่เติมน้ำตาล 1 ช้อนโต๊ะ (ถ้าใช้เนยถั่วแบบเติมน้ำตาล อาจลดน้ำตาลได้)
บัตเตอร์มิลค์สูตรไขมันต่ำ 3 ช้อนโต๊ะ (ทำเองได้โดยผสมนมไร้ไขมัน 3 ช้อนโต๊ะกับน้ำส้มสายชู 1/4 ช้อนโต๊ะ แล้ววางทิ้งไว้สักครู่)


วิธีทำคัพเค้กช็อกโกแลตพีนัทบัตเตอร์

     1. ทาน้ำมันบาง ๆ และโรยแป้งบาง ๆ ลงในถ้วยที่เราจะใช้เป็นพิมพ์ เพื่อกันไม่ให้เค้กติดถ้วย (ล้างง่ายด้วย) เตรียมไว้
     2. ผสมส่วนผสมของแห้งเข้าด้วยกัน เริ่มจากใส่แป้งโฮลวีตลงไป ตามด้วยผงโกโก้ เบกกิ้งโซดา เกลือ และน้ำตาลทราย (ถ้าจะให้ดีควรร่อนทุกอย่างผ่านกระชอนอันเล็ก ๆ จะได้เค้กที่นุ่มเนื้อละเอียดขึ้น)
     3. ผสมส่วนผสมของเหลวให้เข้ากัน
     4. เอาส่วนผสมของเหลวเทลงในส่วนผสมของแห้ง ผสมแค่ให้พอเข้ากัน อย่าคนผสมมากเกินเพราะจะทำให้เนื้อเค้กแน่นและหนัก เมื่อได้ที่แล้วก็เทลงพิมพ์ (อย่าเทจนเต็ม เพราะจะล้น ให้เทแค่ 3/4 ของความสูงของพิมพ์ ถ้ากลัวล้นให้วางพิมพ์บนจานรองก็ดี)
     5. นำเข้าไมโครเวฟใช้ไฟแรงสุดประมาณ 1 นาที (เช็กว่าเค้กได้สุกโดยใช้ปลายมีดจิ้มเค้กลงไป ถ้าดึงมีดออกมาแล้วมีดสะอาด ไม่มีแป้งติด ก็แปลว่า สุกใช้ได้ ถ้ายังไม่สุกก็นำเข้าไมโครเวฟต่อสัก 10 วินาที)
 

ดูวิธีทำ คัพเค้กช็อกโกแลตพีนัทบัตเตอร์ เพิ่มเติมคลิก

11. เค้กช็อกโกแลต ไมโครเวฟ





สูตรจาก คุณ dearyjung สมาชิกเว็บไซต์พันทิปดอทคอม



            หน้าตาฟรุ้งฟริ้งจริง ๆ กับเค้กช็อกโกแลตไมโครเวฟ ใส่แป้งเค้กผสมผงฟู เติมนมสดรสหวานกับกลิ่นวานิลลา แต่งด้วยน้ำตาลไอซิ่งกับช็อกโกแลตเคลือบน้ำตาลหลากสีสัน
ส่วนผสม เค้กช็อกโกแลต ไมโครเวฟ


แป้งเค้ก 3 ช้อนโต๊ะ
น้ำตาลทราย 3 ช้อนโต๊ะ
ผงโกโก้ 2 ช้อนโต๊ะ
ผงฟู หรือเบกกิ้งโซดา 1/4 ช้อนชา
เกลือป่น 1/8 ช้อนชา
ไข่ไก่ 1 ฟอง
นมสดรสหวาน 2 ช้อนโต๊ะ
น้ำมันพืช 2 ช้อนโต๊ะ
กลิ่นวานิลลา 1/4 ช้อนชา
ช็อกโกแลตต่าง ๆ (เช่น ช็อกโกแลตเฮอร์ชีส์ กับเอ็มแอนด์เอ็ม)
น้ำตาลไอซิ่ง (ตกแต่ง)


วิธีทำเค้กช็อกโกแลตไมโครเวฟ

     1. ใส่แป้งเค้กลงในแก้วมัค (ที่สามารถนำเข้าไมโครเวฟได้) ตามด้วยน้ำตาลทราย ผงโกโก้ ผงฟู สุดท้ายใส่เกลือป่นลงไป คนผสมให้เข้ากัน
     2. ตีไข่ไก่พอแตกแล้วเทลงในแก้วส่วนผสมแป้ง (แนะนำว่าให้ตอกไข่ใส่ชามแล้วตีไข่ก่อนนะ เหมือนกับตอนทำไข่เจียว เสร็จแล้วก็เทลงไปในแก้วเลย) คนผสมให้เป็นเนื้อเดียวกัน
     3. ใส่นมสดลงไป ตามด้วยน้ำมันพืช และกลิ่นวานิลลา คนผสมให้เป็นเนื้อเดียวกัน ใส่ช็อกโกแลตที่เตรียมไว้ลงไป นำเข้าไมโครเวฟ ใช้ความร้อนสูงสุดนาน 2 นาที
     4. พอครบเวลานำเค้กออกจากไมโครเวฟ โรยน้ำตาลไอซิ่ง และแต่งด้วยช็อกโกแลตให้สวยงาม
 

ดูวิธีทำ เค้กช็อกโกแลต ไมโครเวฟ เพิ่มเติมคลิก

          พอเห็นเค้กช็อกโกแลตน่ากินแบบนี้ก็อยากได้สักชิ้น ถ้ามีคนทำให้กินก็แล้วไป แต่ถ้าไม่มีใครทำให้กินก็ทำเองเลยสิเนอะ รับรองทำไม่ยาก ไม่มีเตาอบก็ทำได้นะคะ เข้าครัวกันเลยจ้า
 

สนใจให้ kapook.com แนะนำการทำอาหารด้วยเครื่องปรุง ของใช้ในครัว หรืออื่น ๆ รับทำการตลาดด้วย social network, content marketing คลิกเลย
 





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













11 เมนูเค้กช็อกโกแลต สูตรขนมอร่อยเข้มข้นเหมาะกับทุกโอกาสพิเศษ




อัปเดตล่าสุด 29 พฤศจิกายน 2564 เวลา 15:30:43
 73,833 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































