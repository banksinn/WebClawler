




เมนูไข่ไม่อ้วน อาหารคลีนอิ่มท้อง เมนูแคลอรีต่ำ เอาใจคนลดน้ำหนัก

















































































x close

















cooking



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เมนูอาหาร

อาหารจานเดียว
เมนูไมโครเวฟ
เมนูไข่
อาหารเช้า
อาหารว่าง
อาหารอื่นๆ


อาหารสุขภาพ

อาหารเพื่อสุขภาพ
อาหารลดน้ำหนัก
อาหารเจ
อาหารมังสวิรัติ
อาหารคลีน
สลัดและน้ำสลัด


อาหารนานาชาติ

อาหารไทย
อาหารฝรั่ง
อาหารประจําชาติอาเซียน


สูตรขนม

ขนมไทย
เค้ก
คุกกี้และเบเกอรี่
ไอศกรีม
สูตรขนมอื่นๆ


สูตรเครื่องดื่ม

เครื่องดื่มเพื่อสุขภาพ
น้ำปั่นและสมูทตี้
น้ำผลไม้
เครื่องดื่มอื่นๆ


ไอเดียอาหาร

เคล็ดลับทำอาหาร

เรื่องอาหารน่ารู้อื่นๆ












kapook cooking > 
            เมนูไข่












15 เมนูไข่ไม่อ้วน อิ่มท้องแคลอรีต่ำเอาใจสายลดน้ำหนัก





127,908อ่าน














0












          วันหยุดจัดเลย ! เมนูไข่ไม่อ้วน สูตรอาหาร เมนูไข่ ทั้งอาหารจานเดียว เมนูกับข้าว และอาหารว่าง อร่อยโปรตีนเน้น ๆ แคลอรีต่ำเพื่อสุขภาพ 




            เอาใจคนรักสุขภาพหรือคนลดน้ำหนักที่อยากกินเมนูไข่แบบไม่ต้องกลัวอ้วน กระปุกดอทคอมขอนำเสนอวิธีทำไข่ไม่อ้วน เช่น ไข่ขาวม้วน ไข่ม้วนญี่ปุ่น โจ๊กไข่ขาว คัพเค้กไข่ ไข่ตุ๋น เป็นต้น บอกเลยทุกเมนูไขมันต่ำเว่อร์และมีประโยชน์มากแน่นอน
 
1. ไข่ขาวม้วน



สูตรจาก คุณหัดเข้าครัว

          หลายคนอาจคุ้นเคยกับไข่ม้วนที่ใส่ไข่แดงลงไปด้วย แต่สำหรับใครกลัวแคลอรีพุ่งลองเปลี่ยนมาทำเมนูไข่ขาวม้วนสิคะ สูตรนี้สามารถใช้ไข่ขาวพาสเจอร์ไรซ์ได้ เครื่องเคราใส่ผักตามชอบ ปรุงรสด้วยพริกไทย
 


ส่วนผสม ไข่ขาวม้วน


ไข่ขาว 1 ถ้วย
แครอต
ต้นหอม
พริกไทย
ซอสพริก ซอสมะเขือเทศ หรือโชยุ
	 


วิธีทำไข่ขาวม้วน

     1. นำไข่ขาวที่เหลือจากการทำอาหารมาใช้ต่อได้เลย หรือถ้ายังไม่ใช้ทันทีให้เก็บใส่ขวดหรือคลุมพลาสติกถนอมอาหารแล้วเก็บไว้ในตู้เย็น ใส่ผักที่เตรียมไว้ได้ตามใจชอบเลย ปรุงรสด้วยพริกไทยอย่างเดียว
     2. คนไข่เบา ๆ แต่อย่าตีไข่เหมือนทำไข่เจียว ฟองจะเยอะ เวลาเอาไปลงกระทะจะมีฟองอากาศ ผิวไข่จะไม่เนียนสวย
     3. ตั้งกระทะเทฟลอนใช้ไฟอ่อนสุด เทไข่ไม่หนาหรือบางจนเกินไป อย่าลืมเหลือไข่ไว้ด้วยเพราะจะต้องใช้ไข่ที่เหลือต่อแผ่นไข่ให้ได้ไข่ม้วนหลายชั้น ฐานกระทะยิ่งกว้างก็จะยิ่งได้ไข่ม้วนชิ้นใหญ่ วิธีดูไข่สุกได้ที่หรือยัง ให้ลองเขย่าหรือเอียงกระทะ ถ้ายังมีไข่เป็นน้ำใส ๆ อยู่ด้านบนไหลอยู่ให้โดนความร้อนต่อไปอีกสักพักถึงจะเริ่มม้วนได้ หาพวกตะเกียบหรือที่คีบมาช่วยก็ดี ทำสองมือเลยจะได้ถนัด หยอดไข่ลงไปเพื่อต่อแผ่นไข่ให้สามารถม้วนได้อีกหลาย ๆ ชั้น สามารถทำจนได้ขนาดที่ต้องการ 2-3 รอบก็ได้ พอม้วนมาถึงขอบไข่ให้นาบกับกระทะไว้แป๊บหนึ่งเพื่อให้ไข่โดนความร้อนจะได้ติดกัน
     4. นำมาหั่นเป็นชิ้นพอดีคำ จะได้ไข่ม้วนหน้าตาเหมือนซูชิโรล จะกินคลีน ๆ ไม่ราดซอสหรือราดซอสก็ได้ตามใจชอบ ถ้าใส่งาขาวคั่วโรยด้วยคงหอมน่าดู
 

ดูวิธีทำ ไข่ขาวม้วน เพิ่มเติมคลิก

2. พิซซ่าไข่ขาว



สูตรจาก คุณสมาชิกหมายเลข 2545761 สมาชิกเว็บไซต์พันทิปดอทคอม

          หน้าตาน่าอร่อยสำหรับเมนูพิซซ่าไข่ขาว ใส่เห็ดกับแครอต เพิ่มข้าวกล้องหรือไรซ์เบอร์รี พอทอดจนสุกก็เอามาหั่นเป็นชิ้นสามเหลี่ยมวางซ้อนกัน
 


ส่วนผสม พิซซ่าไข่


ไข่ขาว 3 ฟอง
เห็ดหั่นบาง
แครอต (หั่นเส้น)
ข้าวไรซ์เบอร์รี หรือข้าวกล้องหุงสุก 100 กรัม หรือ 1 ทัพพี
น้ำปลา
น้ำมันมะกอก
พริกขี้หนู (ใส่หรือไม่ใส่ก็ได้)
มะเขือเทศราชินี
	 


วิธีทำพิซซ่าไข่

     1. นำไข่ขาวใส่ชาม ใส่แครอต และข้าวลงไป แบ่งเห็ดใส่บางส่วน ปรุงรสด้วยน้ำปลานิดหน่อย
     2. ตั้งกระทะเทน้ำมันมะกอกลงไปพอเคลือบ รอให้ร้อน เทส่วนผสมไข่ทั้งหมดลงไป รอจนไข่เริ่มสุก โรยเห็ดส่วนที่แบ่งไว้ ตามด้วยมะเขือเทศสไลซ์ ตกแต่งให้สวยงาม รอจนข้างล่างเริ่มเซตตัวแล้วพลิกกลับด้าน เทคนิคการพลิกให้ยังคงเป็นแผ่นควรหาจานสังกะสีขนาดเท่า ๆ กับกระทะมาครอบไว้แล้วค่อยกลับด้าน ไข่ก็จะยังคงรูปอยู่ไม่แตก
     3. จัดใส่จานเสิร์ฟหรือตัดเป็นแผ่นสามเหลี่ยมวางซ้อน ๆ กันก่อนแล้วค่อยเสิร์ฟก็ได้
 

ดูวิธีทำ พิซซ่าไข่ขาว เพิ่มเติมคลิก

3. สลัดไข่เจียว



สูตรจาก นิตยสารแม่บ้าน

          สลัดผักก็กินจนเอียน ลองเปลี่ยนมาทำสลัดไข่เจียวบ้างดีไหม จับไข่ทอดเป็นแผ่นจนสุกแล้วหั่นเส้น ราดด้วยน้ำสลัดโฮมเมด
 


ส่วนผสม สลัดไข่เจียว


ไข่ไก่ 2 ฟอง
น้ำปลา 1 ช้อนชา
น้ำมันพืช 1 ช้อนโต๊ะ
ผักสลัดต่าง ๆ ตามชอบ
	 


ส่วนผสม น้ำสลัด 


มายองเนส 1/2 ถ้วยตวง
กระเทียมสับ 1 ช้อนโต๊ะ
หอมหัวใหญ่สับ 1 ช้อนโต๊ะ
น้ำส้มสายชูหมักจากไวน์แดง 1 ช้อนชา
ซอสเปรี้ยว 1 ช้อนชา
พาร์สลีย์สับ 1 ช้อนชา
เกลือป่น 1/4 ช้อนชา
พริกไทยดำป่น 1 ช้อนชา
	 


วิธีทำสลัดไข่เจียว

     1. ตอกไข่ไก่ใส่ชามตีพอแตก ปรุงรสด้วยน้ำปลา ตีพอเข้ากัน
     2. ตั้งกระทะใส่น้ำมันพืช พอน้ำมันร้อนเทไข่ลงเจียวพอสุกเหลืองทั้ง 2 ด้าน ตักขึ้น หั่นเป็นเส้น พักไว้
     3. ผสมส่วนผสมน้ำสลัด คนพอเข้ากัน พักไว้
     4. จัดผักสลัดต่าง ๆ และไข่เจียวหั่นเส้นใส่ภาชนะ ราดด้วยน้ำสลัด ก่อนเสิร์ฟคลุกเคล้าให้เข้ากันอีกครั้ง
 

ดูวิธีทำ สลัดไข่เจียว เพิ่มเติมคลิก

4. ไข่ตุ๋นชิ้น 



สูตรจาก คุณ kitty chef

          เมนูไข่ตุ๋นชิ้นก็น่าลองทำเหมือนกันนะคะ สูตรนี้ใส่นมถั่วเหลืองตีผสมกับไข่ เพิ่มผักต่าง ๆ ปรุงรสเค็มนิดหน่อย เสร็จแล้วหยอดลงพิมพ์ซิลิโคนทรงกลมแล้วเอาไปนึ่งจนสุก
 


ส่วนผสม ไข่ตุ๋น


ไข่ไก่ 2 ฟอง
นมถั่วเหลือง (ปริมาณเท่ากันกับไข่)
น้ำ (ปริมาณ 1/2 ของไข่)
ซีอิ๊วขาว (ใส่นิดหน่อยเพิ่มความอร่อย)
เกลือเล็กน้อย
แครอตซอย
ต้นหอมซอย
	 


วิธีทำไข่ตุ๋น

     1. ตอกไข่ ใส่นมถั่วเหลือง เติมน้ำ ปรุงรสด้วยเกลือและซีอิ๊วขาว ใช้ตะกร้อมือคนเบา ๆ ให้เข้ากัน กรองด้วยตะแกรง 1 รอบ
     2. ทาน้ำมันบาง ๆ บนพิมพ์ซิลิโคน เทส่วนผสมไข่ลงในพิมพ์ ใส่แครอตและต้นหอมซอย นึ่งด้วยไฟอ่อน ปิดฝา ประมาณ 20-25 นาที
     3. พอเสร็จพักไว้ให้เย็น แล้วแกะออกจากพิมพ์พร้อมเสิร์ฟ
 

ดูวิธีทำ ไข่ตุ๋นชิ้น เพิ่มเติมคลิก

5. ไข่ม้วนลุยสวน



สูตรจาก เฟซบุ๊ก กินดี อยู่ดี by เนรัญชลา

          จากที่เคยเอาแผ่นแป้งห่อไส้ลุยสวน ลองเปลี่ยนมาทำไข่ม้วนลุยสวนบ้างดีไหม จับไข่ห่อไส้ผัก อาจเติมเนื้อสัตว์ด้วยก็ได้ มาพร้อมวิธีทำน้ำจิ้มลุยสวนรสแซ่บ
 


ส่วนผสม ไข่ม้วน 


ไข่ไก่ 5 ฟอง
ผักกาดหอม
แครอตซอยเป็นเส้น
ใบโหระพา
ผักชีฝรั่ง
กะหล่ำปลีซอยฝอย
น้ำมันพืชสำหรับทอด 1 ช้อนโต๊ะ
	 


ส่วนผสม น้ำจิ้มไข่ม้วนลุยสวน


พริกขี้หนูเขียวหรือแดงก็ได้ 10 เม็ด  
กระเทียมจีนแกะเปลือกซอย 2 กลีบ  
ใบโหระพา 30 กรัม
น้ำต้มสุก 1/4 ถ้วยตวง  
เกลือป่น 1 ช้อนชา  
น้ำตาลปี๊บ 50 กรัม  
น้ำมะนาว 1+1/2 ช้อนโต๊ะ
	 


วิธีทำน้ำจิ้มไข่ม้วนลุยสวน


นำส่วนผสมน้ำจิ้มทั้งหมดใส่เครื่องปั่น ปั่นทั้งหมดให้ละเอียดเข้ากัน ชิมรสดู หากขาดเหลืออะไรก็ให้ปรับเอาตามชอบ
	 


วิธีทำไข่ม้วน

     1. ตอกไข่ใส่ชามตีให้เข้ากัน จากนั้นตั้งกระทะใช้ไฟกลางใส่น้ำมันพืชลงไป ใช้ตะหลิวตักน้ำมันทาให้ทั่วกระทะ พอกระทะร้อนแล้วจึงเทไข่ที่ตีไว้ลงไปกลิ้งให้เป็นแผ่นบางใหญ่ ทอดให้สุกเหลืองทั้งสองด้าน จากนั้นจึงนำขึ้นมาพักทิ้งไว้ให้เย็น
     2. นำผักทั้งหมดวางเรียงซ้อนกันจากนั้นม้วนให้แน่น ตัดเป็นคำ ๆ จัดลงจาน รับประทานกับน้ำจิ้ม
 
ดูวิธีทำ ไข่ม้วนลุยสวน เพิ่มเติมคลิก

6. พล่าไข่เจียว



สูตรจาก เฟซบุ๊ก กินดี อยู่ดี by เนรัญชลา

          เกิดมาลองสักครั้งเถอะกับเมนูพล่าไข่เจียว พอทอดไข่เจียวเสร็จก็หั่นชิ้นแล้วเคล้ากับเครื่องพล่าและปรุงรสด้วยน้ำพริกเผาต้มยำกับน้ำปลา น้ำตาลทราย และน้ำมะนาว
 


ส่วนผสม พล่าไข่เจียว


ไข่ไก่ 2 ฟอง  
หอมแดงซอย 40 กรัม  
ตะไคร้ซอยบาง ๆ 1 ต้น  
ใบมะกรูดซอย 1 ใบ  
พริกขี้หนูแดงซอย (เผ็ดตามชอบ)
ต้นหอมและผักชีซอยรวมกัน 1 ช้อนโต๊ะ  
ใบสะระแหน่ 5 กรัม  
น้ำพริกเผาต้มยำ 1 ช้อนโต๊ะ
น้ำปลา 1 ช้อนโต๊ะ  
น้ำตาลทราย 2+1/2 ช้อนชา  
น้ำมะนาว 1+1/2 ช้อนโต๊ะ  
น้ำมันพืช (สำหรับทอดไข่)
	 


วิธีทำพล่าไข่เจียว

     1. ตอกไข่ไก่ใส่ชามตีให้เข้ากัน นำน้ำมันพืชใส่กระทะตั้งไฟให้ร้อน นำไข่ลงเจียวให้ผิวทั้งสองด้านเหลืองกรอบ จากนั้นนำขึ้นมาตัดให้เป็นชิ้นสี่เหลี่ยมพอดีคำพักรอไว้
     2. ผสมน้ำพริกเผาต้มยำกับน้ำปลา น้ำตาลทราย และน้ำมะนาว คนให้เข้ากันดี ต่อมาจึงใส่ไข่เจียว หอมแดง ตะไคร้ ใบมะกรูด พริกขี้หนู ต้นหอม และผักชีซอย ลงไปคลุกเคล้าเบา ๆ แค่พอเข้ากัน ตักใส่จานแล้วโรยด้วยใบสะระแหน่
 

ดูวิธีทำ พล่าไข่เจียว เพิ่มเติมคลิก

7. ต้มซุปไข่น้ำ



สูตรจาก เฟซบุ๊ก กินดี อยู่ดี by เนรัญชลา

          พล่าไข่เจียวคงไม่เหมาะสำหรับคนชอบกินอาหารจืด ๆ ต้องนี่เลยเมนูต้มซุปไข่น้ำ ปรุงรสด้วยน้ำปลากับพริกไทย โรยต้นหอมก่อนเสิร์ฟ
 



ส่วนผสม ต้มซุปไข่น้ำ


ไข่ไก่ 2 ฟอง  
ต้นหอมหั่นท่อน 10 กรัม  
น้ำสต๊อกผักหรือน้ำเปล่า 1+1/2 ถ้วย
น้ำปลา 1/2 ช้อนโต๊ะ  
น้ำมันถั่วเหลือง 1 ช้อนโต๊ะ
พริกไทย 1/4 ช้อนชา
	 


วิธีทำต้มซุปไข่น้ำ

     1. ตอกไข่ไก่ใส่ชามตีให้เข้ากัน นำน้ำมันถั่วเหลืองใส่กระทะกลิ้งให้ทั่วกระทะ ตั้งไฟให้ร้อน พอกระทะร้อนให้ใส่ไข่ลงทอดให้เหลืองทั้งสองด้าน จากนั้นใช้ตะหลิวยีไข่ออกเป็นชิ้นพอคำ
     2. ใส่น้ำสต๊อกหรือน้ำเปล่าลงไป พอเดือดให้ปรุงรสด้วยน้ำปลา และพริกไทย สุดท้ายใส่ต้นหอมลงไปคนให้เข้ากันแล้วยกลงจากเตา
 

ดูวิธีทำ ต้มซุปไข่น้ำ เพิ่มเติมคลิก

8. โจ๊กไข่ขาว



สูตรจาก คุณสมาชิกหมายเลข 1474198

          โจ๊กข้าวหอมมะลิคงต้องชิดซ้ายให้กับโจ๊กไข่ขาวแคลอรีต่ำ สูตรทำง่ายด้วยไมโครเวฟ เพิ่มเติมผักต้มและแซลมอนรมควัน ปรุงรสด้วยซีอิ๊วขาว
 



ส่วนผสม โจ๊กไข่ขาว


ไข่ขาวสำเร็จรูป (จะซื้อไข่ไก่เป็นแพ็กแล้วมาแยกไข่ขาวเองก็ได้ไม่ว่ากัน)
เครื่องเคียง ได้แก่ ผักต้ม, ทอดมันเจ, แซลมอนรมควัน
เครื่องปรุงรสตามชอบ เช่น ซีอิ๊วขาว, ซอสแม็กกี้  
น้ำร้อน
	 


วิธีทำโจ๊กไข่ขาว

     1. ต้มผักและผัดเครื่องเคียงตามใจชอบ พักไว้
     2. เทไข่ขาวลงในชามแล้วเติมน้ำร้อนลงไป (อัตราส่วนของไข่ขาวต้องมากกว่าน้ำร้อนประมาณครึ่งหนึ่ง) คนให้เข้ากัน ก่อนนำเข้าไมโครเวฟแนะนำให้ปิดภาชนะด้วยพลาสติกถนอมอาหาร (เพื่อป้องกันไม่ให้ไข่ขาวแตกกระจายเวลานำเข้าไมโครเวฟจนร้อนเกินไป) ซึ่งระหว่างนี้ต้องคอยสังเกตดูเนื้อของโจ๊กเรื่อย ๆ (ประมาณทุก ๆ 2 นาที)
     3. พอได้เนื้อโจ๊กที่ต้องการก็เป็นอันเสร็จเรียบร้อย เติมเครื่องเคียงและปรุงรสได้ตามชอบ
 

ดูวิธีทำ โจ๊กไข่ขาว เพิ่มเติมคลิก

9. คัพเค้กไข่และผัก



สูตรจาก นิตยสาร gourmet & cuisine 

          ตอนแรกกะจะทำคัพเค้กไข่และผักกินรองท้อง แต่พอชิมแล้วอร่อยเลยทำเพิ่มและอิ่มมากเลยค่ะ สูตรนี้ใส่ผักโขม แครอต หอมใหญ่ และมะเขือเทศ ทีเด็ดคือโรยชีส
 


ส่วนผสม คัพเค้กไข่และผัก (สำหรับ 6 ถ้วย)


ไข่ไก่ 4 ฟอง
แครอตหั่นสี่เหลี่ยมลูกเต๋าลวกสุก 6 ช้อนโต๊ะ
เนื้อมะเขือเทศหั่นสี่เหลี่ยมลูกเต๋า 6 ช้อนโต๊ะ
หอมหัวใหญ่หั่นสี่เหลี่ยมลูกเต๋า 1/2 ถ้วย
ผักโขมอ่อน 1 ถ้วย
ชีสพาร์มีซานขูด 1/4 ถ้วย
เกลือป่น 1/2 ช้อนชา
พริกไทยป่น 1/2 ช้อนชา
ซีอิ๊วขาว 2 ช้อนชา
น้ำซุป 1 ถ้วย
	 


วิธีทำคัพเค้กไข่และผัก

     1. ตีไข่กับน้ำซุปเข้าด้วยกัน ปรุงรสด้วยเกลือ พริกไทย และซีอิ๊วขาว ตีให้เข้ากันทั่ว
     2. ใส่ผักโขม แครอต หอมหัวใหญ่ และมะเขือเทศลงในพิมพ์อย่างละเล็กน้อย
     3. เทส่วนผสมไข่ใส่ โรยชีสพาร์มีซานชีส นำเข้าเตาอบที่อุณหภูมิ 180 องศาเซลเซียส ประมาณ 15-20 นาทีหรือจนสุก
 

ดูวิธีทำ คัพเค้กไข่และผัก เพิ่มเติมคลิก

10. ผักรวมมิตรห่อไข่



สูตรจาก คุณเชฟหมวย สอนทำสลัด

          เมนูไข่ไม่อ้วนสูตรนี้หน้าตาสุดแนว จับไข่ทอดเป็นแผ่นจนสุกแล้วห่อผักสลัด แตงร้าน และแครอตให้สวยงาม สุดท้ายจิ้มกับซอสพริก
 


ส่วนผสม ผักรวมมิตรห่อไข่ (จำนวน 3 ชิ้น)


ไข่ 2 ฟอง
น้ำสะอาด 30 มิลลิลิตร
เกลือ 1/4 ช้อนชา
ผักกรีนโอ๊ค 3-5 ใบ
แครอตขูดเส้น 1/2 ลูก
แตงร้านหั่นแท่ง 3-5 ชิ้น
ซอสพริกศรีราชา 1 ช้อนโต๊ะ
มายองเนส 1 ช้อนโต๊ะ
น้ำมันมะกอก 1/4 ช้อนชา (สำหรับทากระทะ)
	 


อุปกรณ์


กระชอนกรอง 1 อัน
กระทะทรงสี่เหลี่ยมผืนผ้า 1 ใบ
ไม้จิ้มฟัน (สำหรับแซะไข่ออกจากกระทะ)
	 


วิธีทำผักรวมมิตรห่อไข่

     1. ทำไข่แผ่นสำหรับห่อ โดยตอกไข่ใส่ถ้วย เติมน้ำเปล่าสะอาด ปรุงรสด้วยเกลือ คนให้เข้ากัน นำไปกรอง 1 ครั้ง
     2. ตั้งกระทะให้ร้อนใส่น้ำมันมะกอก ใช้กระดาษเช็ดน้ำมันพอทั่ว เอามืออังกระทะ (มีไอร้อนขึ้นมาถือว่าพร้อมใช้แล้ว) เทไข่ 30 มิลลิลิตร (ตวงให้เท่ากันด้วยนะ) กลอกไข่ตามทรงของกระทะจนสุก สังเกตความสุกจากไข่สีส้มใส ๆ กลายเป็นไข่สีเหลืองขุ่น พักให้เย็นก่อนแล้วนำมาห่อผักรวมมิตรได้
     3. นำแผ่นไข่ 1 แผ่นวางบนเขียง วางผักกรีนโอ๊คไว้ด้านล่างสุด ทับด้วยแตงล้านและแครอตขูด ม้วนแบบตรงไปจนทับไส้ก่อน จากนั้นค่อยม้วนเฉียง 45 องศา ลักษณะเหมือนทรงกรวย ทำแบบเดิมอีก 2 แผ่น
คำเตือนจากใจ : แผ่นไข่สูตรนี้ไม่หนามาก ค่อย ๆ ม้วนนะ ไม่กดแรง ๆ ไม่เช่นนั้นแผ่นไข่อาจแตกได้
     4. ล้างมือเตรียมไว้ จัดใส่ถ้วย จิ้มกับซอสพริกหรือมายองเนส หรือจะผสมทั้งสองอย่างก็เริด แบ่งกินกับเพื่อนก็ได้ สาว ๆ คนไหนกลัวอ้วน จิ้มเฉพาะซอสพริกพอนะ
 

ดูวิธีทำ ผักรวมมิตรห่อไข่ เพิ่มเติมคลิก

11. ไข่ม้วนญี่ปุ่นผักรวม



สูตรจาก คุณ kitty chef สมาชิกเว็บไซต์พันทิปดอทคอม

          วันหยุดมาทำเมนูไข่ไม่อ้วนแคลอรีต่ำกันดีไหม ใส่แครอต ต้นหอม และหอมหัวใหญ่ ม้วนเป็นโรลแล้วหั่นชิ้นสวยงาม ไม่ต้องจิ้มซอสพริกก็อร่อยค่ะ
 


ส่วนผสม ไข่ม้วนญี่ปุ่น


ไข่ไก่ 3 ฟอง
นม 3 ช้อนโต๊ะ
เกลือ เล็กน้อย
พริกไทย เล็กน้อย
แครอต 2 ช้อนโต๊ะ
ต้นหอม 2 ช้อนโต๊ะ
หอมหัวใหญ่ 2 ช้อนโต๊ะ
	 


วิธีทำไข่ม้วนญี่ปุ่น

     1. ตอกไข่ ใส่นม และเกลือ ตีให้เข้ากัน ปรุงรสด้วยพริกไทย ใส่แครอต ต้นหอม และหอมหัวใหญ่ คนให้เข้ากัน
     2. ตั้งกระทะ เปิดไฟอ่อน ๆ ทาเนยแล้วตักส่วนผสมไข่เทลงไปให้เต็มกระทะ รอจนไข่เซตตัวก็ค่อย ๆ ม้วนไข่
     3. วิธีม้วนไข่ เริ่มจากม้วนไข่ฝั่งหนึ่งไปเรื่อย ๆ จนถึงกลางแผ่น ใช้ตะหลิวขยับไข่ขึ้นไปไว้ด้านบนกระทะ แล้วก็เทไข่ที่เหลือใส่บริเวณกระทะส่วนที่ว่างให้เต็มแล้วม้วนต่อไปเรื่อย ๆ เทจนไข่หมดและพอไข่เซตตัวก็ม้วนให้เสร็จ หั่นพอดีคำจัดใส่จานได้เลย
 

ดูวิธีทำ ไข่ม้วนญี่ปุ่นผักรวม เพิ่มเติมคลิก

12. เต้าหู้ไข่



สูตรจาก คุณ kitty chef สมาชิกเว็บไซต์พันทิปดอทคอม 

          มาต่อกันที่วิธีทำเต้าหู้ไข่ ส่วนผสมมี 3 อย่าง ได้แก่ ไข่ไก่ นมถั่วเหลือง และเกลือ ตีผสมให้เข้ากันดีแล้วกรองสามรอบจนเนียน จากนั้นเทใส่พิมพ์แล้วนึ่งจนสุก ใครจะโรยงาเพิ่มความน่ากินก็ตามชอบเลยนะคะ
 



ส่วนผสม เต้าหู้ไข่


ไข่ไก่
นมถั่วเหลือง
เกลือ
	 


วิธีทำเต้าหู้ไข่

     1. ตอกไข่ไก่ใส่ภาชนะ และตวงนมถั่วเหลืองใส่ภาชนะ โดยใช้ปริมาณเท่ากัน เติมเกลือเล็กน้อย พร้อมทั้งตั้งหม้อนึ่งเปิดไฟอ่อน ระวังอย่าให้น้ำเดือด เดี๋ยวเต้าหู้จะไม่สวย
     2. เททั้ง 2 อย่างรวมกัน ใช้ตะกร้อมือคนเบา ๆ ไม่ให้เกิดฟองอากาศ คนให้เข้ากันดี ใช้ตะแกรงกรอง 3 รอบ เพื่อให้ได้เนื้อเนียนสวย เทใส่ในพิมพ์ที่เตรียมไว้แล้วนำไปนึ่ง
     3. นึ่งด้วยไฟอ่อน 25 นาที ก็จะได้เต้าหู้ไข่เนื้อเนียนสวยเด้งดึ๋ง น่ากินแบบนี้
 

ดูวิธีทำ เต้าหู้ไข่ เพิ่มเติมคลิก

13. ไข่ตุ๋นนมสดกับผักโขม



สูตรจาก นิตยสาร gourmet & cuisine 

          เตรียมลวกผักโขมรอเลย จะได้เอามาใส่ในไข่ตุ๋นนมสด เมนูไข่ไม่อ้วนเพิ่มเติมเนื้อก้ามปูหิมะเทียมลงไปด้วย อร่อยมีคุณค่าได้ประโยชน์จากโปรตีน
 


ส่วนผสม ไข่ตุ๋นนมสดกับผักโขม (สำหรับ 4 ที่)


ไข่ไก่ฟองใหญ่ 5 ฟอง
นมข้นจืด 1 ถ้วย
น้ำซุปไก่ 1/2 ถ้วย
เกลือป่น 1/2 ช้อนชา
พริกไทยป่น 1/2 ช้อนชา
ผักโขมลวกสับ 1/2 ถ้วย
ก้ามปูหิมะเทียม 7 ชิ้น
	 


วิธีทำไข่ตุ๋นนมสดกับผักโขม

     1. ผสมไข่ไก่ นมข้นจืด และน้ำซุปไก่ เข้าด้วยกัน ปรุงรสด้วยเกลือและพริกไทย คนให้เข้ากัน กรองด้วยกระชอนให้ไข่เป็นเนื้อเดียวกัน
     2. แบ่งส่วนผสมไข่ประมาณ 1/3 ส่วน นำไปผสมกับผักโขม เทใส่ถ้วยสำหรับนึ่ง นึ่งพอสุก นำส่วนผสมไข่ที่เหลือมาใส่ก้ามปู เทใส่ชามเดิม นึ่งต่อจนสุก  
 

ดูวิธีทำ ไข่ตุ๋นนมสดกับผักโขม เพิ่มเติมคลิก

14. ไข่ตุ๋น 5 สี



สูตรจาก นิตยสารแม่บ้าน

          คนพิเศษอยากกินไข่ตุ๋นก็เลยจัดเมนูไข่ตุ๋น 5 สีหน้าตาเก๋ ๆ ใส่กุ้งเนื้อเด้ง เพิ่มผักได้แก่ เห็ดหอม แครอต ฟักทอง หอมใหญ่ และต้นหอม ปรุงรสเค็มนิดหน่อย
 


ส่วนผสม ไข่ตุ๋น 5 สี


ไข่ไก่ 2 ฟอง
ไข่ไก่ (เฉพาะไข่ขาว) 2 ฟอง
น้ำเปล่า 1 ถ้วยตวง
ซอสหอยนางรม 1 ช้อนโต๊ะ
ซีอิ๊วขาว 1 ช้อนชา
น้ำมันงา 1 ช้อนชา
กุ้งสับ 3 ตัว
เห็ดหอมหั่นบาง ๆ 2 ดอก
แครอตหั่นเต๋า 2 ช้อนโต๊ะ
ฟักทองหั่นเต๋า 2 ช้อนโต๊ะ
หอมหัวใหญ่หั่นเต๋า 2 ช้อนโต๊ะ
น้ำเปล่า สำหรับนึ่ง
ต้นหอมซอย 2 ต้น
	 


วิธีทำไข่ตุ๋น 5 สี

     1. ผสมไข่ไก่ ไข่ขาว และน้ำเปล่า ปรุงรสด้วยซอสหอยนางรม ซีอิ๊วขาว และน้ำมันงา ตีให้เข้ากัน กรองด้วยตะแกรงตาถี่ 2 รอบ
     2. เตรียมถ้วยดินเผาที่ทนความร้อน 100 องศาเซลเซียส ใส่กุ้งสับ เห็ดหอม แครอต ฟักทอง และหอมหัวใหญ่ ตักไข่ที่กรองเรียบร้อยแล้วใส่ลงไปในถ้วย
     3. นำลังถึงใส่น้ำเปล่าตั้งไฟให้เดือดเรียงถ้วยใส่ในลังถึง ยกขึ้นนึ่งด้วยไฟปานกลาง นานประมาณ 15-18 นาที ยกลง โรยต้นหอม จัดเสิร์ฟ
 

ดูวิธีทำ ไข่ตุ๋น 5 สี เพิ่มเติมคลิก

15. ไข่ตุ๋นงาดำ



สูตรจาก นิตยสารแม่บ้าน

          ปิดท้ายกันด้วยเมนูไข่ตุ๋นงาดำ จับหมูสับผสมกับงาดำปั้นเป็นก้อนกลมหยอดลงในเนื้อไข่ตุ๋น เสร็จแล้วเอาไปนึ่งจนสุก กินกับข้าวสวยหรือกินเปล่า ๆ ก็อร่อยค่ะ
 


ส่วนผสม ไข่ตุ๋นงาดำ


ไข่ไก่ 1 ฟอง
น้ำซุปไก่ 1/2 ถ้วยตวง
เนื้อหมูบด 2 ช้อนโต๊ะ
งาดำคั่ว โขลกละเอียด 1+1/2 ช้อนชา
งาดำคั่ว โขลกละเอียดสำหรับโรยหน้า 1/4 ช้อนชา
เกลือป่นหยาบ 1/8 ช้อนชา
พริกไทยป่นเล็กน้อย
ต้นหอมและผักชีซอย
	 


วิธีทำไข่ตุ๋นงาดำ

     1. ผสมเนื้อหมูบด งาดำคั่ว เกลือป่น และพริกไทยป่น นวดให้เข้ากัน แล้วปั้นเป็นก้อนกลม พักไว้
     2. ตีไข่ไก่พอแตก เติมน้ำซุปไก่ลงไปคนผสมให้เข้ากันตักถ้วยสำหรับตุ๋น
     3. ใส่ส่วนผสมหมูสับงาดำ (ข้อที่ 1) ลงไปในถ้วยส่วนผสมไข่
     4. นำลังถึงหรือชุดนึ่งขึ้นตั้งไฟ ใช้ไฟอ่อนพอร้อน นำถ้วยส่วนผสมไข่วางลงไปนึ่งพอสุก ยกออกจากเตา โรยด้วยต้นหอม ผักชี และงาดำคั่ว พร้อมเสิร์ฟ
 

ดูวิธีทำ ไข่ตุ๋นงาดำ เพิ่มเติมคลิก

          ใครอยากกินไข่แต่กลัวแคลอรีสูง อยากให้ลองมาทำเมนูไข่ไม่อ้วนกันดูนะคะ มีทั้งไข่ตุ๋น ไข่ม้วน เต้าหู้ไข่ และเมนูอื่น ๆ อีกเพียบ ลองทำดูกันเลยจ้า
 

สนใจให้ kapook.com แนะนำการทำอาหารด้วยเครื่องปรุง ของใช้ในครัว หรืออื่น ๆ รับทำการตลาดด้วย social network, content marketing คลิกเลย



 







 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













15 เมนูไข่ไม่อ้วน อิ่มท้องแคลอรีต่ำเอาใจสายลดน้ำหนัก




อัปเดตล่าสุด 29 เมษายน 2563 เวลา 10:33:02
 127,908 อ่าน




top






อาหารไทย:
ก๋วยเตี๋ยว
ส้มตำ
ข้าวมันไก่
ก๋วยเตี๋ยวเรือ
ผัดไทย
น้ำพริกอ่อง
ยำขนมจีน
ต้มข่าไก่
กุ้งอบวุ้นเส้น
แกงเขียวหวาน


อาหารนานาชาติ:
พิซซ่า
ชาบู
สเต็ก
เฟรนช์ฟรายส์
สปาเกตตี้
ซูชิ
แซนด์วิช
ขนมปัง
โดนัท
คุกกี้


เมนูอาหาร:
อาหารจานเดียว
อาหารคลีน
อาหารตามสั่ง
อาหารไทย
เมนูไข่
อาหาร 5 หมู่
อาหารเช้า
เมนูหมู
อาหารมังสวิรัติ
เมนูอาหาร


ของหวาน:
ขนมไทย
เค้ก
ช็อกโกแลต
ขนม
แพนเค้ก
บัวลอย
ชานมไข่มุก
เบเกอรี่
ไอศกรีม
น้ำผลไม้


สูตรอาหาร:
ต้มยํากุ้ง
ผัดกระเพรา
ราดหน้า
ข้าวผัด
แกงส้ม
ไข่ตุ๋น
สูตรขนม
สูตรเครื่องดื่ม
สูตรกาแฟ
สูตรอาหาร


เมนูอื่น ๆ :
กาแฟ
น้ำมะพร้าว
ชาเขียว
น้ำเต้าหู้
ชาเย็น
สมูทตี้
มะนาวโซดา
ตารางอาหารลดน้ําหนัก 
อาหารลดน้ําหนัก
เครื่องดื่มสมุนไพร









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































