




35 ที่เที่ยวเพชรบุรี ปัดหมุดจุดท่องเที่ยวสวย ถ่ายรูปฟิน

















































































x close

















travel



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เที่ยวไทย

ทะเล

ภูเขา

เที่ยวกรุงเทพ

ต่างประเทศ

ที่พัก

ร้านอาหาร

ร้านกาแฟ

คลิป












kapook travel > 
            ท่องเที่ยวไทย












ที่เที่ยวเพชรบุรี เที่ยวสบาย ๆ วันหยุด กับเมืองที่มีดีมากกว่าทะเล





193,043อ่าน














0














 






            รวบรวมสถานที่ท่องเที่ยวเพชรบุรีที่น่าสนใจ ทั้งที่เที่ยวทะเล ที่เที่ยวภูเขา ที่เที่ยวทางประวัติศาสตร์ พระราชวังเก่าแก่ วัดวาอาราม ตลาดน่าเดิน สวนน้ำ สวนสนุก ฟาร์มต่าง ๆ และสถานที่ท่องเที่ยวเพชรบุรีดี ๆ อีกมากมาย
            ถ้าพูดถึงเพชรบุรี หลาย ๆ คนอาจจะนึกถึงเพียงแค่ชายหาดชะอำและขนมหม้อแกง แต่อันที่จริงแล้วจังหวัดนี้ยังมีแหล่งท่องเที่ยวสวย ๆ ถ่ายรูปเก๋ เท่ ให้ไปเที่ยวชมอีกนับไม่ถ้วน เป็นอีกหนึ่งที่เที่ยวใกล้กรุงเทพฯ ที่กระปุกดอทคอมมองว่าไม่ควรมองข้ามเลยล่ะ วันนี้เราก็เลยจัดการรวบรวมแหล่งท่องเที่ยวเพชรบุรีแบบจัดเต็มมาฝากกันเสียเลย จะมีที่ไหนบ้าง ไปดูกัน :)
1. ชายหาดชะอำ

          สถานที่ท่องเที่ยวทะเลใกล้กรุงเทพฯ ที่ได้รับความนิยมจากนักท่องเที่ยวตลอดทั้งปี เป็นชายหาดที่ทอดขนานไปกับทะเลอ่าวไทยยาวมากถึง 2 กิโลเมตร บริเวณชายหาดเหมาะแก่การลงเล่นน้ำ ปัจจุบันมีเตียงผ้าใบ ร้านค้า ร้านอาหาร ห้องอาบน้ำ และที่พักรองรับมากมาย นักท่องเที่ยวสามารถที่จะเช่าจักรยานขี่เที่ยวไปตามถนนเลียบชายหาด ถ่ายรูปกับวิวสวย ๆ ของท้องทะเลกว้างใหญ่ ขี่จักรยานไปทางชะอำเหนือ ไปสักการะพระบรมราชานุสาวรีย์สมเด็จพระนเรศวรมหาราช ไหว้พระทำบุญที่วัดเนรัญชราราม ถ่ายรูปกับสะพานปลา แวะซื้ออาหารทะเลสดใหม่ นอกจากนี้ มีร้านอาหารทะเลอร่อย ๆ ให้ได้ลิ้มลองตลอดแนวชายหาด

          ที่ตั้ง : ตำบลชะอำ อำเภอชะอำ จังหวัดเพชรบุรี
          เวลาเปิด-ปิด : เปิดให้เข้าเที่ยวชมตลอดทั้งปี แต่ช่วงท่องเที่ยวจะอยู่ระหว่างปลายเดือนตุลาคม - ต้นเดือนพฤษภาคม เพราะช่วงหน้าฝนอาจจะมีแมงกะพรุน และคลื่นลมแรง ไม่เหมาะแก่การลงเล่นน้ำ
          แผนที่ : ชายหาดชะอำ








2. ชายหาดเจ้าสำราญ

          ชายหาดที่สามารถลงเล่นน้ำได้ ตั้งอยู่ในเขตตำบลหาดเจ้าสำราญ อำเภอเมืองเพชรบุรี เป็นชายหาดที่มีบรรยากาศสวยงาม เงียบสงบ มีประวัติยาวนาน มีการเล่าต่อกันมาว่าสมเด็จพระนเรศวรมหาราชเคยเสด็จไปเยือนชายหาดแห่งนี้ แล้วทรงพอพระราชหฤทัยอย่างมาก จึงประทับแรมอยู่ที่ชายหาดนานหลายวัน ชาวบ้านจึงเรียกกันว่า "ชายหาดเจ้าสำราญ" ปัจจุบันก็ยังคงมีนักท่องเที่ยวแวะเวียนไปเที่ยวไม่ขาดสาย มีร้านค้า ร้านอาหาร และที่พักครบครัน

          ที่ตั้ง : ตำบลหาดเจ้าสำราญ อำเภอเมืองเพชรบุรี
          เวลาเปิด-ปิด : เปิดให้เข้าเที่ยวชมตลอดทั้งปี แต่ช่วงท่องเที่ยวจะอยู่ระหว่างปลายเดือนตุลาคม - ต้นเดือนพฤษภาคม เพราะช่วงหน้าฝนอาจจะมีแมงกะพรุน และคลื่นลมแรง ไม่เหมาะแก่การลงเล่นน้ำ
          แผนที่ : ชายหาดเจ้าสำราญ








3. ชายหาดปึกเตียน

          ชายหาดที่อยู่ระหว่างชายหาดเจ้าสำราญและชายหาดชะอำ บรรยากาศเงียบสงบ ร่มรื่นไปด้วยแนวต้นไม้น้อยใหญ่มากมาย มีสัญลักษณ์โดดเด่น ก็คือ รูปปั้นของนางผีเสื้อสมุทรและพระอภัยมณี ซึ่งเป็นวรรณคดีของสุนทรภู่ สันนิษฐานว่าสถานที่แห่งนี้เป็นชายหาดอันเป็นแรงบันดาลใจให้สุนทรภู่แต่งวรรณคดีเรื่องพระอภัยมณี ทั้งนี้ บริเวณชายหาดก็มีร้านค้า ร้านอาหาร และที่พักไว้รองรับ

          ที่ตั้ง : ตำบลปึกเตียน อำเภอท่ายาง จังหวัดเพชรบุรี
          เวลาเปิด-ปิด : เปิดให้เข้าเที่ยวชมตลอดทั้งปี แต่ช่วงท่องเที่ยวจะอยู่ระหว่างปลายเดือนตุลาคม - ต้นเดือนพฤษภาคม เพราะช่วงหน้าฝนอาจจะมีแมงกะพรุน และคลื่นลมแรง ไม่เหมาะแก่การลงเล่นน้ำ
          แผนที่ : ชายหาดปึกเตียน








4. หาดแหลมหลวง

          ชายหาดแห่งแรกของจังหวัดเพชรบุรี ตั้งอยู่บริเวณตำบลแหลมผักเบี้ย เป็นชายหาดที่มีบรรยากาศเงียบสงบมาก นักท่องเที่ยวรู้จักน้อย เหมาะแก่คนที่ต้องการชมชายหาดและท้องทะเลกว้าง ๆ คนน้อย บริเวณชายหาดช่วงหน้าร้อนน้ำจะลงจนเห็นหาดทรายกว้าง ลมแรง ชาวบ้านนิยมมาเล่นว่าวกัน บริเวณนี้จะไม่เหมาะกับการเล่นน้ำ จึงมีเพียงแค่จุดชมวิวเท่านั้น ไม่มีห้องน้ำ ร้านค้า หรือที่พัก แนะนำให้ไปเที่ยวช่วงประมาณ 07.00-18.00 น.

          ที่ตั้ง : ตำบลแหลมผักเบี้ย อำเภอบ้านแหลม จังหวัดเพชรบุรี
          เวลาเปิด-ปิด : เปิดให้เที่ยวชมตลอดทั้งปี แต่ควรไปช่วงกลางวัน
          แผนที่ : หาดแหลมหลวง








5. หาดบางเกตุ

          ตั้งอยู่ทางเหนือของชายหาดชะอำ ห่างกันประมาณเพียงแค่ 6 กิโลเมตรเท่านั้น ชายหาดไม่กว้างมากนัก สามารถเล่นน้ำทะเลได้ บรรยากาศเงียบสงบ เพราะนักท่องเที่ยวยังคงรู้จักน้อย แต่ก็ยังพอมีร้านค้า ร้านอาหาร และที่พักไว้รองรับบ้าง หรือใครอยากกางเต็นท์ก็มีพื้นที่ให้นอนกางเต็นท์ชมดาว ฟังเสียงคลื่นเช่นกัน

          ที่ตั้ง : ตำบลบางเก่า อำเภอชะอำ จังหวัดเพชรบุรี
          เวลาเปิด-ปิด : เปิดให้เข้าเที่ยวชมตลอดทั้งปี แต่ช่วงท่องเที่ยวจะอยู่ระหว่างปลายเดือนตุลาคม - ต้นเดือนพฤษภาคม เพราะช่วงหน้าฝนอาจจะมีแมงกะพรุน และคลื่นลมแรง ไม่เหมาะแก่การลงเล่นน้ำ
          แผนที่ : หาดบางเกตุ

6. หาดชมจันทร์

          ชายหาดเล็ก ๆ ที่อยู่ทางเหนือของหาดเจ้าสำราญ ตั้งอยู่บริเวณริมคลองวัด ในเขตพื้นที่ตำบลแหลมผักเบี้ย อำเภอบ้านแหลม เป็นเหมือนชายหาดส่วนตัว บรรยากาศเงียบสงบมาก มีจุดให้เดินเล่นบนชายหาด ชมวิวท้องทะเลเพลิน ๆ ที่พักบนชายหาดนี้ส่วนใหญ่เป็นแบบบ้านพัก เหมาะสำหรับคนที่มาเที่ยวกับครอบครัว แม้ว่าจะลงเล่นน้ำไม่ได้ แต่ก็สามารถลงไปเล่นได้ทางหาดเจ้าสำราญ ซึ่งอยู่ห่างกันเพียงแค่ราว ๆ 500 เมตรเท่านั้น

          ที่ตั้ง : ตำบลแหลมผักเบี้ย อำเภอบ้านแหลม จังหวัดเพชรบุรี
          เวลาเปิด-ปิด : เปิดให้เข้าเที่ยวชมตลอดทั้งปี
          แผนที่ : หาดชมจันทร์

7. เขาอีบิด

          แหล่งท่องเที่ยวใหม่ของเพชรบุรี ตั้งอยู่ใกล้โรงโม่หินเพชรสมุทร ตำบลหนองชุมพลเหนือ อำเภอเขาย้อย จังหวัดเพชรบุรี มีลักษณะเป็นบึงหนองน้ำขนาดเล็กกะทัดรัด มีฉากหลังเป็นแนวทิวต้นสนสวยงาม พร้อมด้วยแนวภูเขาอีบิดรูปทรงสวยงามแปลกตา ถ่ายรูปออกมาคล้ายกับวิวภูเขาในต่างประเทศ ถ่ายรูปแนวเก๋ ๆ ชิค ๆ ได้หลากหลายมุม

          หมายเหตุ : พื้นที่จุดถ่ายรูปเป็นพื้นที่ส่วนบุคคล อาจจะมีการปิดไม่ให้บุคคลภายนอกเข้าชมในอนาคต และยังอยู่ใกล้โรงโม่หิน ให้ระวังเรื่องฝุ่นด้วย
          ที่ตั้ง : ตำบลหนองชุมพลเหนือ อำเภอเขาย้อย จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ควรไปช่วงตั้งแต่เวลา 07.00-17.00 น.
          แผนที่ : เขาอีบิด








8. อุทยานประวัติศาสตร์พระนครคีรี

          พระราชวังเก่าแก่ที่สร้างมาตั้งแต่สมัยรัชกาลที่ 4 โดยตัวพระราชวังนั้นตั้งอย่างโดดเด่นอยู่บนยอดเขาสูงมากกว่า 90 เมตร มีสิ่งก่อสร้างมากมายทั้งพระที่นั่ง พระตําหนัก วัด และกลุ่มอาคารต่าง ๆ โดยมีสถาปัตยกรรมผสมผสานระหว่างสถาปัตยกรรมแบบไทยและตะวันตก จุดที่มองเห็นโดดเด่นจากยอดเขา เช่น พระธาตุจอมเพชร, ศาลาแดง และกลุ่มพระที่นั่งเพชรภูมิไพโรจน์ ในช่วงงานประจำปีจะมีการประดับประดาไฟทั่วทั้งบริเวณพระราชวัง ยามค่ำคืนจะมองเห็นแสงไฟระยิบระยับสวยงาม ทั้งนี้ มีรถเคเบิลคาร์อำนวยความสะดวกให้นักท่องเที่ยวด้วย

          ที่ตั้ง : ตำบลคลองกระแชง อำเภอเมืองเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.30-16.30 น. ไม่เว้นวันหยุดนักขัตฤกษ์
          เว็บไซต์ : phranakhonkhiri.com
          เฟซบุ๊ก :  the fine arts department
          แผนที่ : อุทยานประวัติศาสตร์พระนครคีรี








9. พระรามราชนิเวศน์ (พระราชวังบ้านปืน)

          พระราชวังฤดูฝนที่พระบาทสมเด็จพระจุลจอมเกล้าเจ้าอยู่หัวโปรดเกล้าฯ ให้สร้างขึ้น ถือว่าเป็นพระราชวังที่มีความสวยงาม สถาปัตยกรรมแปลกใหม่ ด้วยมีสถาปัตยกรรมแบบบารอค ผสมผสานกับแนวอาร์ตนูโว ดูทันสมัยคล้ายกับอาคารเก่าแก่ทางฝั่งยุโรป อีกทั้งด้านในยังตกแต่งอย่างสวยงามหรูหราโอ่อ่า โดดเด่นด้วยโถงบันไดวนที่ตกแต่งด้วยกระเบื้องสีเขียวมรกต ช่องว่างระหว่างอาคารก็ทำเป็นสวนแบบอังกฤษ มีน้ำพุเย็นตา น่าเที่ยวชม

          ที่ตั้ง : ค่ายรามราชนิเวศน์ ตำบลบ้านหม้อ อำเภอเมืองเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.30-16.30 น.
          แผนที่ : พระรามราชนิเวศน์








10. พระธาตุฉิมพลีพระเศรษฐีนวโกฏิ

          ตั้งอยู่ภายในวัดข่อย ตำบลคลองกระแชง อำเภอเมืองเพชรบุรี เป็นพุทธสถานที่มีความงดงามอย่างมาก มีลักษณะเป็นอาคาร 3 ชั้น จากฐานจนถึงยอดสูง 27 เมตร แต่ละชั้นลดหลั่นจากฐานใหญ่ขึ้นไปเล็ก คล้ายกับทรงสามเหลี่ยม ด้านบนสุดเป็นยอดฉัตร และมีพระบรมสารีริกธาตุประดิษฐานอยู่ บริเวณชั้น 2 ตกแต่งด้วยลายปูนปั้นคล้ายกับผ้ายันต์ มีอักขระพิเศษติดไว้ มีพระพุทธรูปประจำอยู่ 4 ทิศ ส่วนด้านในก็ตกแต่งอย่างสวยงาม ดูคลาสสิกด้วยพื้นและเพดานไม้เนื้อแข็ง พร้อมด้วยวอลเปเปอร์ลวดลายพุทธศิลป์ ลายเส้นสีทอง พร้อมกับประดิษฐานพระพุทธรูปสำคัญ นอกจากนี้บริเวณโดยรอบยังมีผลงานปูนปั้นตกแต่งไว้ด้วย

          ที่ตั้ง : ตำบลคลองกระแชง อำเภอเมืองเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.
          แผนที่ : พระธาตุฉิมพลีพระเศรษฐีนวโกฏิ





ภาพจาก 2p2play / shutterstock.com



11. ตลาดน้ำกวางโจว

          ตั้งอยู่ในบริเวณเดียวกับอุทยานน้ำตกกวางโจว โดยคำว่ากวางโจวนั้นมาจากภาษากะเหรี่ยง แปลว่า กวางตัวใหญ่ สื่อหมายถึงพื้นที่บริเวณนี้มีกวางตัวใหญ่ในสมัยก่อน บริเวณตลาดนั้นจะเป็นร้านค้าของชาวบ้านที่ตั้งอยู่ริมลำคลองที่มาจากน้ำตกกวางโจว โดยมีร่มไผ่สูงใหญ่ให้ความร่มเย็น และมีแพไม้ไผ่เป็นซุ้มที่นั่งอยู่บนลำคลอง สามารถที่จะซื้ออาหารลงไปกินบนแพได้ หรือถ้าใครอยากทำกิจกรรมอื่น ๆ ก็สามารถที่จะเดินขึ้นไปเล่นน้ำที่บริเวณน้ำตกได้ หรือจะล่องเรือชมวิวทิวทัศน์บริเวณโดยรอบก็ได้ อาหารที่จำหน่ายก็มีหลากหลายเมนู ราคาไม่แพง เที่ยวได้ทั้งเด็กและผู้ใหญ่

          ที่ตั้ง : ตำบลยางน้ำกลัดเหนือ อำเภอหนองหญ้าปล้อง จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวันเสาร์-อาทิตย์ และวันหยุดนักขัตฤกษ์ ตั้งแต่เวลา 09.30-17.00 น.
          เฟซบุ๊ก : ตลาดน้ำกลางป่าน้ำตกกวางโจว จ.เพชรบุรี
          แผนที่ : ตลาดน้ำกวางโจว





ภาพจาก peeak / shutterstock.com
 



12. ถ้ำเขาย้อย

            สถานที่ท่องเที่ยวภูเขาที่มีชื่อเสียงของเพชรบุรี โดดเด่นด้วยถ้ำหินงอกหินย้อยขนาดใหญ่ สันนิษฐานว่าเมื่อครั้งที่พระบาทสมเด็จพระจอมเกล้าเจ้าอยู่หัวทรงออกผนวชได้เสด็จธุดงค์ไปประทับนั่งกรรมฐานภายในถ้ำด้วย ปัจจุบันเปิดให้นักท่องเที่ยวเข้าเที่ยวชม โดยถ้ำใหญ่นั้นจะมีสิ่งศักดิ์สิทธิ์สำคัญประดิษฐานอยู่ เช่น พระพุทธไสยาสน์, พระพุทธบาทจำลอง และพระเจ้าอู่ทอง

          ในบริเวณของภูเขาลูกนี้ก็ยังมีถ้ำอื่น ๆ อยู่ด้วย เช่น ถ้ำใต้ดิน, ถ้ำสวรรค์, ถ้ำพระศรีอารย์, ถ้ำโคตะโม และถ้ำข่อย นอกจากนี้บริเวนลานวัดถ้ำเขาย้อยยังมีพระอุโบสถไม้สักทองหลังใหญ่งดงามให้เที่ยวชมด้วย

          ที่ตั้ง : ตำบลเขาย้อย อำเภอเขาย้อย จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.30-17.00 น.
          แผนที่ : ถ้ำเขาย้อย







13. santorini park

          ธีมปาร์กครบวงจร ซึ่งมาในคอนเซ็ปต์ของเมืองสีฟ้า-ขาวแบบเมืองซานโตรินี ประเทศกรีซ โดดเด่นด้วยชิงช้าสวรรค์ขนาดใหญ่ และสถาปัตยกรรมสีสันสดใส ถ่ายรูปสวยทุกมุม แบ่งเป็นโซนต่าง ๆ ชัดเจน คือ สวนสนุก สวนน้ำ และร้านค้า-ร้านอาหาร พร้อมทั้งมีที่พักไว้รองรับ เครื่องเล่นก็สามารถเล่นได้ทั้งเด็กและผู้ใหญ่ มีการจัดสรรเครื่องเล่นมาให้หลากหลายแบบ ซึ่งจะมีทั้งแบบของเด็กโดยเฉพาะด้วย

          ที่ตั้ง : ถนนเพชรเกษม ตำบลเขาใหญ่ อำเภอชะอำ จังหวัดเพชรบุรี
          เวลาเปิด-ปิด : เปิดให้บริการทุกวัน วันจันทร์-ศุกร์ ตั้งแต่เวลา 09.30-18.30 น. และวันเสาร์-อาทิตย์ ตั้งแต่เวลา 09.00-18.30 น.
          เว็บไซต์ : santoriniparkchaam.com
           เฟซบุ๊ก : santorini park cha-am
          แผนที่ : santorini park





ภาพจาก  tooykrub / shutterstock.com



14. the venezia

          ศูนย์การค้าขนาดใหญ่ที่ออกแบบสถาปัตยกรรมในสไตล์อิตาเลียน อาคารต่าง ๆ รวมทั้งการออกแบบสถานที่ก็ทำจำลองบรรยากาศมาจากเมืองเวนิส ประเทศอิตาลี มีการตกแต่งอย่างสวยงาม มีมุมถ่ายรูปสวย ๆ เพียบ หรือใครจะลองล่องเรือในคลองเพลิน ๆ ก็ได้ นอกจากนี้ก็ยังมีร้านค้าอีกมากกว่า 100 ร้านค้าให้ได้เดินช้อปปิ้งกันจนจุใจ พร้อมด้วยร้านอาหารอร่อย ๆ มากมาย

          ที่ตั้ง : ถนนเพชรเกษม ตำบลชะอำ อำเภอชะอำ จังหวัดเพชรบุรี
          เวลาเปิด-ปิด : เปิดให้บริการทุกวัน ตั้งแต่เวลา 10.00-20.00 น.
          เฟซบุ๊ก : the venezia hua hin & cha-am
          แผนที่ : เวเนเซียหัวหิน








15. มาลัยฟาร์ม ณ ชะอำ

          ฟาร์มเล็ก ๆ อยู่ฝั่งตรงข้ามกับ santorini park เป็นศูนย์การเรียนรู้เกี่ยวกับปศุสัตว์ ซึ่งมีสัตว์หลากหลายชนิดให้ได้เที่ยวชม ไม่ว่าจะเป็นอัลปาก้า, แพะ, แกะ, กวาง, มารา, นกกระจอกเทศ, นกแก้วมาคอว์, ม้าแคระ, อูฐ, กระต่าย, เต่า, จระเข้, นกอีมู และนกยูง เป็นต้น กิจกรรมก็มีให้ทำ เช่น การให้อาหารสัตว์, การป้อนนมปลาคาร์พ, การชมการแสดงนกแก้วมาคอว์ และการถ่ายภาพกับสัตว์อย่างใกล้ชิด เป็นต้น

          ที่ตั้ง : หมู่ 2 ตำบลเขาใหญ่ อำเภอชะอำ จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.
          เฟซบุ๊ก : มาลัย ฟาร์ม ณ ชะอำ
          แผนที่ : มาลัยฟาร์ม ณ ชะอำ





ภาพจาก เฟซบุ๊ก มาลัย ฟาร์ม ณ ชะอำ



16. swiss sheep farm

          ฟาร์มเล็ก ๆ ที่ออกแบบและตกแต่งให้คล้ายกับฟาร์มในประเทศสวิตเซอร์แลนด์ มีทั้งคอกแกะสุดน่ารัก โรงนาสีสันสดใส พร้อมด้วยกังหันลมขนาดใหญ่ รวมทั้งมีร้านค้า ร้านอาหารให้บริการ นักท่องเที่ยวสามารถที่จะแวะให้อาหารแกะ เดินเล่นถ่ายรูปรอบ ๆ ฟาร์ม นั่งพักกินข้าว กินขนมหวาน จิบกาแฟ และเครื่องดื่มอร่อยหลากหลายเมนู

          ที่ตั้ง : ตำบลเขาใหญ่ อำเภอชะอำ จังหวัดเพชรบุรี
          เวลาเปิด-ปิด : เปิดให้บริการทุกวัน ตั้งแต่เวลา 09.00-18.30 น.
          เฟซบุ๊ก : swiss sheep farm
          แผนที่ : swiss sheep farm





ภาพจาก ananya luangprasert / shutterstock.com



17. camel republic

          สถานที่ท่องเที่ยวบรรยากาศตะวันออกกลาง ที่จะทำให้นักท่องเที่ยวได้สนุกไปกับการชมอูฐตัวเป็น ๆ สัตว์พื้นถิ่นเมืองทะเลทรายได้อย่างใกล้ชิด รวมไปถึงสัตว์หายาก เช่น ยีราฟ, อัลปาก้า, แพะแองโกร่า, นกฟลามิงโก้, พาตาโกเนียนมารา, เป็ดแมนดาริน, นกแก้วมาคอรว์ และนกอื่น ๆ อีกหลายชนิด นอกจากนี้ก็ยังมีโซนเครื่องเล่น ร้านค้า ร้านอาหาร ให้ได้มาสนุกสนานและแวะพักนั่งชิลระหว่างวันด้วย

          ที่ตั้ง : ถนนเพชรเกษม ตำบลเขาใหญ่ อำเภอชะอำ จังหวัดเพชรบุรี
          เวลาเปิด-ปิด : วันพฤหัสบดี-อังคาร (ปิดวันพุธ) วันจันทร์-อังคาร และวันพฤหัสบดี-ศุกร์ ตั้งแต่เวลา 10.00-18.00 น., วันเสาร์-อาทิตย์ และวันหยุดนักขัตฤกษ์ ตั้งแต่เวลา 09.00-18.30 น.
          เว็บไซต์ : camel-republic.com
          เฟซบุ๊ก : camel republic สวนอูฐ ชะอำ
          แผนที่ : camel republic





ภาพจาก camel-republic.com







ภาพจาก camel-republic.com



18. ถ้ำเขาหลวง

          ตั้งอยู่ในบริเวณวัดเขาหลวง เมืองเพชรบุรี เป็นถ้ำที่มีประวัติศาสตร์ยาวนาน ทั้งรัชกาลที่ 4 และรัชกาลที่ 5 เคยเสด็จประพาสที่นี่ มีลักษณะเป็นถ้ำขนาดใหญ่ เพดานสูง มีทั้งหมด 3 โถง โถงที่โดดเด่นจะอยู่บริเวณโถงที่ 2 เพดานโล่งกว้าง ทำให้แสงสามารถส่องผ่านลงมายังถ้ำได้ เห็นเป็นลำแสงสวยงาม นอกจากนี้ภายในถ้ำยังมีพระพุทธรูปรวมมากกว่า 100 องค์ รวมถึงมีเจดีย์อยู่ด้วยอีก 6 องค์ และสิ่งศักดิ์สิทธิ์มากมาย

          ที่ตั้ง : ตำบลธงชัย อำเภอเมืองเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.
          แผนที่ : ถ้ำเขาหลวง








19. อุทยานแห่งชาติแก่งกระจาน

          พื้นที่ป่าเขาที่อุดมสมบูรณ์มากที่สุดอันดับต้น ๆ ของเมืองไทย ซึ่งนอกจากจะเต็มไปด้วยพืชพรรณต่าง ๆ หลากหลายชนิดแล้ว ก็ยังเป็นบ้านของสัตว์ป่าหายากอีกหลายพันตัวด้วย โดยจุดท่องเที่ยวที่น่าสนใจจะมีทั้งภายในเขตอุทยานและพื้นที่โดยรอบ หากใครอยากชมธรรมชาติงาม ๆ พร้อมอ่างเก็บน้ำกว้างใหญ่ ก็แนะนำให้เข้าไปเที่ยวชมบริเวณที่ทำการอุทยาน มีสะพานแขวน สันเขื่อน และจุดชมวิวสวย ๆ ให้ถ่ายรูปเล่นกันจนเพลินใจ จะพักกางเต็นท์ก็ได้ ส่วนใครชอบลุย ๆ หน่อย ก็สามารถที่จะขึ้นไปเที่ยวชมทะเลหมอกได้ที่เขาพะเนินทุ่ง รวมทั้งชมผีเสื้อนับพันตัวบริเวณแคมป์บ้านกร่าง นอกจากนี้บริเวณรอบ ๆ ของแก่งกระจานยังมีที่พักริมแม่น้ำเพชรบุรีให้ไปพักผ่อน ล่องแก่งชิล ๆ ช่วงหน้าร้อนด้วย

          หมายเหตุ : เขาพะเนินทุ่งและแคมป์บ้านกร่าง จะมีช่วงเวลาเที่ยวชม ควรสอบถามทางเจ้าหน้าที่อุทยานก่อนการเดินทาง
          ที่ตั้ง : ตำบลแก่งกระจาน อำเภอแก่งกระจาน จังหวัดเพชรบุรี
          เวลาเปิด-ปิด : เปิดให้เข้าเที่ยวชมตลอดทั้งปี
          เว็บไซต์ : park.dnp.go.th
          เฟซบุ๊ก : อุทยานแห่งชาติแก่งกระจาน - kaeng krachan national park
          แผนที่ : ที่ทำการอุทยานแห่งชาติแก่งกระจาน















20. วนอุทยานเขานางพันธุรัต

          แหล่งท่องเที่ยวภูเขาที่น่าสนใจอีกแห่งของเพชรบุรี ห่างจากชายหาดชะอำเพียงประมาณ 8-10 กิโลเมตร โดดเด่นด้วยเทือกเขาหินปูนสูงใหญ่ รูปร่างคล้ายกับนางยักษ์นอน ด้านในมีต้นไม้และพืชพรรณหลากหลายชนิด รวมทั้งมีทางเดินศึกษาธรรมชาติชมวิวทิวทัศน์สวยงาม และยังสามารถเดินขึ้นไปยังยอดเขาเพื่อชม "บ่อชุบตัวพระสังข์ทอง" หุบเหวสูงชัน มีต้นไม้เขียวขจี ได้อีกด้วย

          ที่ตั้ง : ตำบลเขาใหญ่ อำเภอชะอำ จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.
          เว็บไซต์ : วนอุทยานเขานางพันธุรัต
          แผนที่ : วนอุทยานเขานางพันธุรัต








21. สวนตาลลุงถนอม

          สถานที่ท่องเที่ยวเชิงเกษตรที่มีเอกลักษณ์โดดเด่น ด้วยเป็นสวนตาลสูงใหญ่ร่มรื่น มีการปรับปรุงพื้นที่ให้สะอาดสะอ้านน่าชื่นชม ลุงถนอม เจ้าของไร่ได้จัดวางแคร่นั่งและผูกเปลไว้ให้นักท่องเที่ยวที่เข้ามาเที่ยวชมสวนได้นั่งเล่นพักผ่อน ใครจะพกเสื่อไปนั่งกินข้าวปิกนิกใต้ต้นไม้ก็ได้ ลุงถนอมยินดี ถ้าวันไหนทางสวนตัดลูกตาลก็จะได้กินลูกตาลสด ๆ จากต้น รวมทั้งมีผลิตภัณฑ์พื้นบ้านที่ทำจากลูกตาลให้เลือกชิมลิ้มลองและเลือกซื้อกลับบ้านด้วย

          ที่ตั้ง : ตำบลถ้ำรงค์ อำเภอบ้านลาด จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.
          แผนที่ : สวนตาลลุงถนอม








22. บ่อน้ำพุร้อนหนองหญ้าปล้อง

          บ่อน้ำพุร้อนเพียงแห่งเดียวของจังหวัดเพชรบุรี ตั้งอยู่บริเวณตำบลยางน้ำกลัดเหนือ อำเภอหนองหญ้าปล้อง เป็นบ่อน้ำพุร้อนธรรมชาติ อุณหภูมิเหนือนพื้นดินประมาณ 49-50 องศาเซลเซียส ซึ่งหน่วยงานในพื้นที่และชาวบ้านได้ช่วยกันปรับปรุงภูมิทัศน์ให้สวยงามน่าเที่ยวชม ต่อท่อน้ำจากแหล่งน้ำกำเนิดมายังบ่อปูนเพื่ออำนวยความสะดวกต่อนักท่องเที่ยว

          ที่ตั้ง : ตำบลยางน้ำกลัดเหนือ อำเภอหนองหญ้าปล้อง จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.
          แผนที่ : บ่อน้ำพุร้อนหนองหญ้าปล้อง





ภาพจาก yaipearn / shutterstock.com



23. พระราชนิเวศน์มฤคทายวัน 

         พระราชวังฤดูร้อนที่พระบาทสมเด็จพระมงกุฎเกล้าเจ้าอยู่หัวทรงพระกรุณาโปรดเกล้าโปรดกระหม่อมให้สร้างขึ้น ณ ตำบลห้วยทรายเหนือ อำเภอชะอำ สำหรับการเสด็จพระราชดำเนินแปรพระราชฐานประทับพักผ่อนพระอิริยาบถและรักษาพระองค์ โดยมีสถาปัตยกรรมแบบเรือนไทยผสมยุโรป สร้างด้วยไม้สักทองทั้งหลัง ใต้ถุนสูง หลังคาหมู่พระที่นั่งเป็นทรงปั้นหยาแบบไทย โดยมีพระที่นั่งสำคัญ เช่น หมู่พระที่นั่งสโมสรเสวกามาตย์, หมู่พระที่นั่งสมุทพิมาน และหมู่พระที่นั่งพิศาลสาคร เป็นต้น

         ที่ตั้ง : ถนนเพชรเกษม ตำบลห้วยทรายเหนือ อำเภอชะอำ จังหวัดเพชรบุรี
         เวลาเปิด-ปิด : เปิดให้เข้าเที่ยวชมวันพฤหัสบดี-วันอังคาร (ปิดวันพุธ) ตั้งแต่เวลา 08.30-16.00 น.
         เว็บไซต์ : mrigadayavan.or.th
         เฟซบุ๊ก : พระราชนิเวศน์มฤคทายวัน / mrigadayavan palace
         แผนที่ : พระราชนิเวศน์มฤคทายวัน















24. โครงการชั่งหัวมัน ตามพระราชดำริ

          โครงการตัวอย่างด้านการเกษตรรวบรวมพันธุ์พืชเศรษฐกิจในพื้นที่อำเภอท่ายาง จังหวัดเพชรบุรี และพื้นที่ใกล้เคียงมาปลูกไว้ ซึ่งริเริ่มโดยพระบาทสมเด็จพระบรมชนกาธิเบศร มหาภูมิพลอดุลยเดชมาหาราช บรมนาถบพิตร ที่ได้ทรงซื้อที่ดินไว้จำนวนราว ๆ 250 ไร่ แต่เดิมนั้นพื้นที่แห่งนี้แห้งแล้ง ปลูกพืชผักไม่ค่อยได้ผลผลิต น้ำน้อย หลังจากพระองค์ได้รับมันเทศจากชาวบ้าน และเห็นว่ามันหัวนั้นงอกเป็นต้น จึงมีพระราชดำรัสว่า "มันอยู่ที่ไหนก็งอกได้" แล้วมีพระราชดำริให้จัดเป็นพื้นที่เพาะปลูกพืชต่าง ๆ ในแปลงนี้ โดยให้เน้นไปที่พืชท้องถิ่นของเพชรบุรี มีการฟื้นฟูสภาพดิน พร้อมกับจัดสรรพื้นที่เพื่อการกักเก็บน้ำ จนทำให้พื้นที่กว่าสองร้อยไร่สามารถทำการเกษตรได้อย่างยั่งยืน ปัจจุบันจึงเปิดเป็นศูนย์การเรียนรู้ให้นักท่องเที่ยวและผู้ที่สนใจได้เข้าเที่ยวชมบรรยากาศฟาร์มที่สวยงาม ชมทุ่งกังหันลม พร้อมกับชมบ้านไร่ของในหลวง รัชกาลที่ 9 ด้วย

          ที่ตั้ง : 1 หมู่ 5 ตำบลหนองคอไก่ อำเภอท่ายาง จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 09.00-16.30 น.
          เว็บไซต์ : phetchaburi.doae.go.th
          แผนที่ : โครงการชั่งหัวมัน ตามพระราชดำริ








25. นาเกลือบ้านแหลม 

          ชุมชนที่ทำอาชีพนาเกลือ ตั้งอยู่ในพื้นที่ตำบลบ้านแหลม อำเภอบ้านแหลม โดยนาเกลือจะอยู่ไม่ไกลจากทะเลอ่าวไทยมากนัก ในช่วงหน้านาเกลือ พื้นที่ทั้งแถบจะกลายเป็นสีขาว หากนาผืนไหนเริ่มจะเก็บเม็ดเกลือ ก็จะเห็นเป็นกองทรงสามเหลี่ยมสีขาวสะอาดตา ตั้งเรียงรายสวยงามหลายสิบหลายร้อยกอง สีขาวของเม็ดเกลือตัดกับท้องฟ้าสีฟ้าสดใสอย่างชัดเจน จึงเป็นอีกจุดของเพชรบุรีที่น่าถ่ายรูป ทั้งนี้สามารถขับรถไปเรื่อย ๆ ตามเส้นทางถนนทางหลวงชนบท พ.บ.4028 (บ้านแหลม-หาดเจ้าสำราญ) ก็จะได้พบกับช่วงของนาเกลือที่อยู่ติดกับทะเลอ่าวไทย มองไปได้ไกลสุดลูกหูลูกตา หรือใครจะแวะพักนั่งชิลกับคาเฟ่ และร้านอาหารอร่อย ๆ ก็ได้ เช่น เกลือหวานคาเฟ่, ยุ้งเกลือคาเฟ่, ร้านโอ้โหปูอร่อย เป็นต้น

          ที่ตั้ง : ตำบลบ้านแหลม อำเภอบ้านแหลม จังหวัดเพชรบุรี
          เวลาเปิด-ปิด : เดือนพฤศจิกายน-พฤษภาคม ของทุกปี
          แผนที่ : นาเกลือบ้านแหลม








26. วิหารเรือเภตรานิพพานัง วัดนอกปากทะเล

          ตั้งอยู่ในพื้นที่ตำบลบางขุนไทร อำเภอบ้านแหลม เป็นวัดที่มีชื่อเสียงของตำบลนี้ ด้วยมีวิหารที่มีสถาปัตยกรรมสวยงามโดดเด่น ออกแบบให้มีรูปทรงคล้ายกับเรือสำเภอ ตกแต่งและวาดลวดลายไทยงดงามอ่อนช้อย เน้นสีทองอร่าม ด้านในประดิษฐานพระพุทธรูป และมีภาพเขียนลายรดน้ำลงรักปิดทอง เพดานเป็นไม้สัก บรรยากาศเงียบสงบ เหมาะแก่การไปไหว้พระทำบุญ

          ที่ตั้ง : ตำบลบางขุนไทร อำเภอบ้านแหลม จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.
          แผนที่ : วิหารเรือเภตรานิพพานัง





ภาพจาก yuensiutien / shutterstock.com



27. ตลาดริมน้ำวัดทองนพคุณ

          ตลาดริมคลองบรรยากาศชิล ๆ มีการออกแบบและตกแต่งรอบ ๆ ตลาดน้ำอย่างสวยงาม เน้นสไตล์พื้นบ้าน และยังโดดเด่นด้วยการนำของเหลือใช้อย่างขวดพลาสติกมาเป็นทุ่นทำสะพานข้ามลำคลอง พร้อมกับประติมากรรมรูปปลาจากวัสดุเหลือใช้ มีจุดถ่ายรูปให้นักท่องเที่ยวได้ถ่ายรูปหลากหลายมุม พร้อมกับมีร้านค้า ร้านอาหารอร่อยเด็ดของเพชรบุรี ราคาย่อมเยามาจัดจำหน่าย มีสถานที่นั่งกิน นั่งพักผ่อนเพลิน ๆ ริมแม่น้ำ หรือใครสนใจอยากล่องเรือชมสองฟากฝั่งแม่น้ำก็มีบริการ

          ที่ตั้ง : ตำบลบางจาก อำเภอเมืองเพชรบุรี
          เวลาเปิด-ปิด : เปิดให้บริการวันเสาร์-อาทิตย์ และวันหยุดนักขัตฤกษ์ที่ต่อเนื่องจากเสาร์-อาทิตย์
          เฟซบุ๊ก : ตลาดริมน้ำวัดทองนพคุณ
          แผนที่ : ตลาดริมน้ำวัดทองนพคุณ





ภาพจาก เฟซบุ๊ก ตลาดริมน้ำวัดทองนพคุณ



28. danus' hobby farm

            ฟาร์มแกะน่าเที่ยวอีกแห่งของเพชรบุรี บรรยากาศคล้ายกับฟาร์มทางฝั่งยุโรป มีอาคารสีสันหวาน ๆ พร้อมฟาร์มแกะที่อยู่ในทุ่งหญ้าสีเขียว ซึ่งนักท่องเที่ยวสามารถป้อนนมให้อาหารแกะได้อย่างใกล้ชิด เพราะบางครั้งทางฟาร์มก็จะปล่อยแกะวิ่งเล่นในสนามหญ้า พร้อมกับมีคาเฟ่เล็ก ๆ คอยเสิร์ฟอาหารและเครื่องดื่มเบา ๆ กินไปชมแกะวิ่งเล่นในสนามหญ้าไป ก็ผ่อนคลายสมองดีไม่น้อย

          ที่ตั้ง : ถนนเพชรเกษม ตำบลห้วยโรง อำเภอเขาย้อย จังหวัดเพชรบุรี
          เวลาเปิด-ปิด : เปิดทุกวัน ตั้งแต่เวลา 09.00-18.00 น.
          เฟซบุ๊ก : danus' hobby farm
          แผนที่ : danus' hobby farm




ภาพจาก เฟซบุ๊ก danus' hobby farm



29. ถนนคนเดินเพชรบุรี

          สถานที่ท่องเที่ยวใจกลางเมืองเพชรบุรี ตั้งอยู่ใกล้กับแม่น้ำเพชรบุรี มีร้านค้ามากกว่า 100 ร้านค้า ซึ่งจำหน่ายทั้งอาหารท้องถิ่น ขนมหวาน เครื่องดื่ม สินค้าทางการเกษตร สินค้าแฟชั่น ของที่ระลึก ต้นไม้ อุปกรณ์ไอที ฯลฯ ราคาไม่แพง สามารถเดินเลือกซื้ออาหารแล้วไปนั่งกินชิล ๆ ริมแม่น้ำได้ด้วย หรือจะชมการแสดงของเยาวชนที่วนเวียนมาแสดงความสามารถกันทุกอาทิตย์

          ที่ตั้ง : ตำบลคลองกระแชง อำเภอเมืองเพชรบุรี
          เวลาเปิด-ปิด : เปิดทุกวันเสาร์-อาทิตย์ ตั้งแต่เวลา 15.00-21.00 น.
          เฟซบุ๊ก : ถนนคนเดินเพชรบุรี
          แผนที่ : ถนนคนเดินเพชรบุรี





ภาพจาก เฟซบุ๊ก ถนนคนเดินเพชรบุรี



30. โครงการศึกษาวิจัยและพัฒนาสิ่งแวดล้อมแหลมผักเบี้ยอันเนื่องมาจากพระราชดำริ

          เป็นศูนย์ดำเนินการเกี่ยวกับการกำจัดขยะมูลฝอยและน้ำเสียที่มาจากชุมชนออกสู่ท้องทะเล ซึ่งมีพื้นที่กว้างขวางรวมมากกว่า 600 ไร่ มีทั้งพื้นที่ที่เป็นบ่อบำบัดน้ำเสีย และป่าชายเลนอันอุดมสมบูรณ์ โดยในส่วนของป่าชายเลนนั้นก็เปิดให้นักท่องเที่ยวทั่วไปได้เข้าเที่ยวชม มีสะพานไม้ลัดเลาะไปตามป่าชายเลนจนไปสู่ทะเลอ่าวไทยกว้างใหญ่ไพศาล เพื่อให้ได้ศึกษาเกี่ยวกับระบบนิเวศของป่าชายเลน โดยรวมแล้วบรรยากาศเงียบสงบ ใครที่ชอบธรรมชาติไม่ควรพลาด

          ที่ตั้ง : ตำบลแหลมผักเบี้ย อำเภอบ้านแหลม จังหวัดเพชรบุรี
          เวลาเปิด-ปิด : เปิดทุกวัน ตั้งแต่เวลา 08.30-16.30 น.
          เฟซบุ๊ก : โครงการพระราชดำริฯ แหลมผักเบี้ย
          แผนที่ : โครงการพระราชดำริฯ แหลมผักเบี้ย





ภาพจาก ben bryant / shutterstock.com



31. บางตะบูน

          ตำบลเล็ก ๆ ริมชายฝั่งอ่าวไทย ที่มีวิถีชีวิตแบบชาวประมงสุดเงียบสงบ นักท่องเที่ยวสามารถล่องเรือไปตามคลองบางตะบูน เพื่อชมวิถีชีวิตของชาวบ้านสองฟากฝั่งแม่น้ำ แล้วเลยออกไปสู่อ่าวไทยกว้างใหญ่ เพื่อชมการทำประมงพื้นบ้าน ฟาร์มหอยแครง หอยแมลงภู่ และหอยนางรม จากนั้นก็กลับเข้ามากินอาหารทะเลอร่อย ๆ สดใหม่ รสชาติเข้มข้นแบบต้นตำรับอาหารไทยในราคาย่อมเยา ก่อนจะไปเที่ยวเพชรบุรีไปจุดอื่น ๆ ก็แวะไหว้พระที่วัดปากอ่าวบางตะบูน ถ่ายรูปสวย ๆ บริเวณจุดชมวิวริมปากอ่าวไทย

          ที่ตั้ง : ตำบลบางตะบูน อำเภอบ้านแหลม จังหวัดเพชรบุรี
          เวลาเปิด-ปิด : เที่ยวได้ตลอดทั้งปี (แต่ช่วงหน้าฝนอาจจะออกทะเลไม่ได้)
          แผนที่ : บางตะบูน








32. street art ซอยตลาดริมน้ำ

          อีกหนึ่งจุดเช็กอินฮิป ๆ ของเมืองเพชรบุรี สำหรับซอยตลาดริมน้ำเพชรบุรี ตั้งอยู่ใกล้กับตลาดเก่าแก่ที่มีร้านค้า ร้านอาหารมากมายหลายร้อยร้านค้า ซอยจะอยู่ติดกับริมแม่น้ำ หากเดินมาจากทางวัดมหาธาตุ พอข้ามสะพานแล้วซอยจะอยู่ทางด้านซ้ายมือ ด้านหน้าเป็นร้านขายทอง ข้างในซอยนี้จะมีภาพวาดสตรีตอาร์ตน่ารัก ๆ ให้เดินเก็บภาพถ่ายรูปหลากหลายจุด พร้อมกับมีร้านข้าวแช่ชื่อดังอย่างร้านข้าวแช่แม่อรตั้งอยู่ด้วย

          ที่ตั้ง :  ตำบลท่าราบ อำเภอเมืองเพชรบุรี
          เวลาเปิด-ปิด : เที่ยวชมได้ทุกวัน ตั้งแต่เวลา 09.00-17.00 น.
          แผนที่ :  street art ซอยตลาดริมน้ำเพชรบุรี

33. วัดยางน้ำกลัดใต้

          วัดที่มีชื่อเสียงของตำบลยางน้ำกลัดใต้ นอกจากจะเป็นวัดที่ชาวบ้านให้ความเคารพศรัทธาแล้ว ก็ยังน่าเที่ยวชมด้วยมีรูปหล่อของสมเด็จพุฒาจารย์โตพรหมรังสี หรือหลวงพ่อโต ขนาดใหญ่ ตั้งตระหง่านอยู่ใจกลางวัด สามารถไปขอพรไหว้พระกันได้ตลอด

          ที่ตั้ง : ตำบลยางน้ำกลัดใต้ อำเภอหนองหญ้าปล้อง จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.
          แผนที่ : วัดยางน้ำกลัดใต้

34. วัดมหาธาตุวรวิหาร

          วัดเก่าแก่ของเมืองเพชรบุรี สันนิษฐานว่าสร้างมาตั้งแต่สมัยทวารวดี-สุโขทัย มีอายุไม่น่าต่ำกว่า 800-1,000 ปี สิ่งที่โดดเด่นก็คือ พระปรางค์ 5 ยอด สีขาวงดงามสะอาดตา ภายในบรรจุพระบรมสารีริกธาตุ นอกจากนี้ก็ยังมีพระวิหารหลวง ประดิษฐานพระพุทธรูปประธานทรงราชาภรณ์ (ฉลองพระองค์แบบกษัตริย์) พระวิหารน้อย ประดิษฐานพระพุทธรูปปางมารวิชัย หลวงพ่ออู่ทอง และพิพิธภัณฑ์ให้ได้ชมวัตถุโบราณหายาก

          ที่ตั้ง : ถนนดำเนินเกษม ตำบลคลองกระแชง อำเภอเมืองเพชรบุรี จังหวัดเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.
          แผนที่ : วัดมหาธาตุวรวิหาร





ภาพจาก bubbers bb / shutterstock.com



35. วัดเขาบันไดอิฐ 

          ตั้งอยู่บริเวณเนินเขาลูกเล็ก ๆ ใกล้กับอุทยานประวัติศาสตร์พระนครคีรี เป็นวัดเก่าแก่ที่สร้างมาตั้งแต่สมัยอยุธยา ปัจจุบันก็ยังคงมีอุโบสถเก่าให้ได้ชม แต่สิ่งที่เป็นไฮไลต์ห้ามพลาดอย่างหนึ่งก็คือ พระใหญ่ พระพุทธรูปสูงกว่า 16 เมตร สีทองเหลืองอร่ามบนยอดเขา สามารถที่จะขึ้นไปกราบไหว้ขอพร รวมทั้งชมวิวเขาวังได้ด้วย

          ที่ตั้ง : ตำบลไร่ส้ม อำเภอเมืองเพชรบุรี
          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.30-16.30 น.
          แผนที่ : วัดเขาบันไดอิฐ








          ใครที่กำลังมองหาสถานที่ท่องเที่ยวใกล้กรุงเทพฯ ก็อยากให้ลองพิจารณาเพชรบุรีกันบ้างนะ เมืองชายทะเลที่มีมากกว่าทะเลจริง ๆ หวังว่าที่เที่ยวเพชรบุรีที่เรานำมาเสนอนี้จะโดนใจกันบ้างไม่มากก็น้อย ไว้เราจะมาอัปเดตให้เรื่อย ๆ  :)

ขอขอบคุณข้อมูลจาก
thailandtourismdirectory.go.th, phranakhonkhiri.com, พระนครคีรี กรมศิลปากร / phra nakhon khiri, the fine arts department, thailandtourismdirectory.go.th, finearts.go.th, phetchaburicity.go.th, ตลาดน้ำกลางป่าน้ำตกกวางโจว จ.เพชรบุรี, santoriniparkchaam.com, santorini park cha-am, tiewpakklang.com, museumthailand.com, mrigadayavan.or.th, พระราชนิเวศน์มฤคทายวัน / mrigadayavan palace, วนอุทยานเขานางพันธุรัต, phetchaburi.doae.go.th, rdpb.go.th
 





 ประเด็นที่เกี่ยวข้อง 




 บุคคลที่เกี่ยวข้อง 




 สถานที่ที่เกี่ยวข้อง 




 ประเด็นที่เกี่ยวข้อง 












เรื่องที่คุณอาจสนใจ

กรมการปกครอง ทำงานอย่างเข้าถึง เข้าใจเพื่อให้ทุกข์น้อยลง สุขมากขึ้น













เรื่องที่คุณอาจสนใจ












อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย













ที่เที่ยวเพชรบุรี เที่ยวสบาย ๆ วันหยุด กับเมืองที่มีดีมากกว่าทะเล




อัปเดตล่าสุด 19 พฤศจิกายน 2563 เวลา 18:30:58
 193,043 อ่าน




top






ที่เที่ยว:
ที่เที่ยว
สถานที่ท่องเที่ยว
ที่ท่องเที่ยว
ทะเล
วัด
ท่องเที่ยว
พิพิธภัณฑ์
กรุงเทพ
เที่ยว
ที่เที่ยวเชียงใหม่


ที่เที่ยวฮิต:
สวนนงนุช
ไอคอนสยาม
ภูกระดึง
เที่ยวเพชรบุรี
กาญจนบุรี
คําชะโนด
เที่ยวเชียงใหม่
พัทยา
ภูทับเบิก
ม่อนแจ่ม


เที่ยวทะเล:
เกาะล้าน
เกาะกูด
เกาะขาม
ระยอง
กระบี่
ชะอำ
เสม็ด
เกาะช้าง
ภูเก็ต
หาดเตยงาม


ที่พัก :
hotels
โรงแรม
ที่พัก
รีสอร์ท
ที่พักเกาะล้าน
ที่พักหัวหิน
ที่พักกาญจนบุรี
ที่พักพัทยา 
ที่พักเขาใหญ่
ที่พักเขาค้อ 


ร้านอาหาร - กาแฟ :
ร้านอาหาร 
บุฟเฟ่ต์
ร้านกาแฟ
ตลาดน้ําอัมพวา
ร้านอาหารเชียงใหม่
ร้านอาหารญี่ปุ่น
คาเฟ่
ร้านกาแฟเชียงใหม่
ร้านกาแฟนครปฐม
อาหารเกาหลี


เรื่องอื่น ๆ  :
ปฏิทินวันหยุด 2565
วันขึ้นปีใหม่ 
วันเด็ก 2565
วันครู 2565
ปฏิทิน 2565
ตรุษจีน 2565
แคปชั่นเที่ยว
วันวาเลนไทน์
เราเที่ยวด้วยกัน 
ดูดวง 2565









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย


































