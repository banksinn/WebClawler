




กาญจนบุรี ที่เที่ยวกาญจนบุรี จุดเช็กอินยอดฮิต น่าไปเก็บให้ครบ











































































x close

















travel



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เที่ยวไทย

ทะเล

ภูเขา

เที่ยวกรุงเทพ

ต่างประเทศ

ที่พัก

ร้านอาหาร

ร้านกาแฟ

คลิป




 


travel
ท่องเที่ยวไทย






ที่เที่ยวกาญจนบุรี จุดเช็กอินยอดฮิต น่าไปเก็บให้ครบในปีนี้




906,806อ่าน







0















          เที่ยวกาญจนบุรี ไปตะลุยเที่ยวและเช็กอินสถานที่ท่องเที่ยวแลนด์มาร์กและสถานที่ท่องเที่ยวสุดฮิตของคนรุ่นใหม่ มีทั้งที่เที่ยวธรรมชาติ วัฒนธรรม ประวัติศาสตร์ วัดวาอาราม รวมทั้งร้านกาแฟชิค ๆ 







          จังหวัดกาญจนบุรี เป็นจังหวัดที่มีประวัติศาสตร์เกี่ยวกับสมัยอยุธยาและสงครามโลกครั้งที่ 2 ที่โดดเด่น แต่ที่มีมากกว่าประวัติศาสตร์ก็คือเป็นขุมทรัพย์ธรรมชาติที่สำคัญของประเทศไทยทางภาคตะวันตก มีภูเขาและป่าไม้ที่สวยงามอุดมสมบูรณ์ พร้อมทั้งยังมีวัฒนธรรมหลากหลายของผู้คนท้องถิ่นซ่อนอยู่ จึงทำให้กาญจนบุรีมีแหล่งท่องเที่ยวมากมาย ปัจจุบันก็ยังมีแลนด์มาร์กใหม่ ๆ เกิดขึ้นอีกหลายแห่ง กลายเป็นสถานที่ท่องเที่ยวไทยที่ใคร ๆ ก็อยากไปสัมผัสกันสักครั้ง และเพื่อให้การเที่ยวกาญจนบุรีครั้งต่อไปฟินและดีต่อใจ เราจึงได้รวบรวมสถานที่ท่องเที่ยวกาญจนบุรีแบบจัดเต็มมาไว้ให้ที่นี่แล้ว แชร์เก็บไว้กันได้เลย  1. สะพานข้ามแม่น้ำแคว         
 
มาถึงกาญจนบุรีแล้วถ้าไม่ได้มาเช็กอินที่สะพานข้ามแม่น้ำแควก็เหมือนมาไม่ถึง
 เพราะที่นี่เป็นเหมือนดั่งสัญลักษณ์ของจังหวัดกาญจนบุรี 
มีประวัติศาสตร์ยาวนาน สร้างมาตั้งแต่สมัยสงครามโลกครั้งที่ 2 
โดยแรงงานของเชลยศึกฝ่ายสัมพันธมิตร 
ตัวสะพานสร้างด้วยเหล็กแทนของเดิมที่เป็นสะพานไม้ 
ใช้สำหรับเป็นเส้นทางเดินของรถไฟที่จะมุ่งหน้าไปยังสถานีน้ำตกไทรโยค 
ไฮไลต์ของการเที่ยวชมที่นี่จะอยู่ในช่วงที่รถไฟวิ่งผ่าน 
ซึ่งนักท่องเที่ยวสามารถที่จะซื้อตั๋วรถไฟนั่งข้ามสะพานได้ด้วย 
และในช่วงที่ไม่มีรถไฟวิ่งผ่านก็สามารถเดินขึ้นไปเที่ยวชมและถ่ายรูปบนสะพานได้เช่นกัน
 แนะนำว่าให้ลองมานั่งกินข้าวที่ร้านอาหารริมแม่น้ำใกล้ ๆ 
กับสะพานข้ามแม่น้ำแคว เพื่อชมวิวยามเย็น บรรยากาศสบาย ๆ ชิลไปอีกแบบ           ที่ตั้ง : ถนนแม่น้ำแคว ตำบลท่ามะขาม อำเภอเมืองกาญจนบุรี 



2. วัดถ้ำเสือ           แลนด์มาร์กที่สำคัญอีกแห่งของจังหวัดกาญจนบุรี ด้วยมีสถาปัตยกรรมที่สวยงามแปลกตา มีพระพุทธรูปปางประทานพรขนาดใหญ่ พร้อมด้วยวิหารรูปทรงผสมผสานระหว่างสไตล์ไทย-จีน อยู่บนยอดเขา นักท่องเที่ยวสามารถที่จะเดินขึ้นบันได 157 ขั้น ขึ้นไปด้านบน หรือจะใช้บริการรถรางไฟฟ้าก็ได้ นอกจากพระพุทธรูปปางประทานพรแล้ว ก็ยังมีพระบรมสารีริกธาตุอยู่บนยอดปราสาทเจดีย์เกษแก้วมหาปราสาทด้วย และจากบริเวณวัดก็สามารถมองเห็นวิวมุมสูงบริเวณรอบ ๆ ได้อย่างสวยงามมาก ๆ ถ้ามาช่วงเย็นก็จะได้เห็นพระอาทิตย์ตกดินท่ามกลางบรรยากาศของท้องทุ่งนาและป่าเขา เรียกได้ว่าอิ่มทั้งบุญและใจกันเลยทีเดียว           ที่ตั้ง : ตำบลม่วงชุม อำเภอท่าม่วง จังหวัดกาญจนบุรี           เวลาเปิด-ปิด : เปิดให้เข้าชมทุกวัน ตั้งแต่เวลา 08.30-16.30 น. 





3. ต้นจามจุรียักษ์           ต้นไม้ที่มีอายุมากกว่า 100 ปี มีขนาดใหญ่มาก รัศมีทรงพุ่มของต้นประมาณ 25.87 เมตร มีเส้นผ่านศูนย์กลางของร่มเงายาวประมาณ 51.75 เมตร สูงประมาณ 20 เมตร แผ่กิ่งก้านสาขาออกไปเป็นพื้นที่กว้าง บรรยากาศร่มรื่น ใกล้ ๆ กันนั้นเป็นที่ตั้งของศาลเจ้าแม่จามจุรี สามารถมากราบไหว้ขอพรกันได้ทุกวัน           ค่าเข้าชม : ฟรี          ที่ตั้ง : ตำบลเกาะสำโรง อำเภอเมืองกาญจนบุรี 





4. น้ำตกไทรโยคน้อย และน้ำตกไทรโยคใหญ่           น้ำตกไทรโยคน้อย และน้ำตกไทรโยคใหญ่ เป็นน้ำตกที่มีชื่อเสียงของกาญจนบุรีมาตั้งแต่อดีต ด้วยมีความสวยงามและสามารถเข้าเที่ยวชมได้ง่าย สำหรับน้ำตกไทรโยคน้อย ตั้งอยู่บริเวณริมถนนแสงชูโต ใกล้กับสถานีรถไฟน้ำตก มีลักษณะเป็นน้ำตกหินปูน สูงประมาณ 15 เมตร ในช่วงที่มีน้ำเยอะ ๆ สายน้ำตกจะไหลลงมาจากด้านบนอย่างสวยงาม มีแอ่งน้ำด้านล่าง สามารถเล่นน้ำได้ ส่วนน้ำตกไทรโยคใหญ่ ตั้งอยู่ติดกับแม่น้ำแควน้อย จะต้องนั่งเรือจากที่ทำการอุทยานแห่งชาติไทรโยคเข้าไปเที่ยวชม ที่นี่มีลักษณะเป็นน้ำตกหินปูนเช่นกัน สูงประมาณ 10 เมตร แผ่กว้างไปตามหน้าผาของภูเขา สายน้ำมากมายจะไหลลงสู่แม่น้ำแควน้อย เป็นน้ำตกที่สวยงามแปลกตาไม่เหมือนที่ไหน           ที่ตั้ง : อุทยานแห่งชาติไทรโยค ตำบลไทรโยค อำเภอไทรโยค จังหวัดกาญจนบุรี           เวลาเปิด-ปิด : 08.30-16.00 น.           โทรศัพท์ : 0 3468 6024, 08 9028 1958 (อุทยานแห่งชาติไทรโยค)  



5. เมืองมัลลิกา ร.ศ. ๑๒๔           
 สถานที่ท่องเที่ยวแบบย้อนยุค มีการตกแต่งสถานที่ต่าง ๆ 
ให้มีบรรยากาศที่สะท้อนถึงวิถีชีวิตของคนไทยบริเวณลุ่มแม่น้ำเจ้าพระยา 
ในสมัยพระบาทสมเด็จพระจุลจอมเกล้าเจ้าอยู่หัว รัชกาลที่ 5 
มีจุดท่องเที่ยวที่น่าสนใจมากมาย เหมาะแก่การแต่งชุดไทยสวย ๆ 
ไปเที่ยวถ่ายรูปคู่กับอาคารต่าง ๆ จุดที่น่าสนใจ เช่น สะพานหัน, 
ย่านการค้า, หอชมเมือง, เรือนเดี่ยว, เรือนคหบดี, โรงครัว, เรือนหมู่, 
เรือนแพ, ลานมะลิ, เรือนไทยหมู่ เป็นต้น ช่วงกลางวันก็มาเดินเที่ยวถ่ายรูป 
พอตกเย็นก็รับประทานมื้อค่ำแบบไทยแท้บนเรือนไทยหมู่ 
เป็นอีกบรรยากาศที่ไม่ควรพลาด ทั้งนี้ เมืองมัลลิกา ร.ศ. ๑๒๔ 
เปิดเมืองเต็มรูปแบบเหมือนเดิมเพิ่มเติมคือวิถีใหม่ในวันที่ 5 มิถุนายน 
2563          ค่าเข้าชม : ผู้ใหญ่ 250 บาท เด็ก 120 บาท (หากเช่าชุดไทยด้วย ผู้ใหญ่ 400 บาท เด็ก 300 บาท)           ที่ตั้ง : 168 หมู่ 5 ตำบลสิงห์ อำเภอไทรโยค จังหวัดกาญจนบุรี          เวลาเปิด-ปิด : ทุกวัน ตั้งแต่เวลา 09.00-20.00 น.           โทรศัพท์ :  0 3454 0884-86          เว็บไซต์ : mallika124.com           เฟซบุ๊ก : เมืองมัลลิกา ร.ศ.124
ภาพจาก suchart boonyavech / shutterstock.com
6. มีนา คาเฟ่          
 จุดเช็กอินสุดฮิตอีกแห่งของอำเภอท่าม่วง 
เป็นร้านกาแฟที่ตั้งอยู่ท่ามกลางทุ่งนากว้างใหญ่ ในช่วงหน้าทำนารอบ ๆ 
ร้านก็จะกลายเป็นท้องนาสีเขียวขจี บรรยากาศดีต่อใจสุด ๆ 
ซึ่งทางร้านก็ได้ออกแบบให้มีที่นั่งที่สามารถมองเห็นวิวด้านนอกได้แบบชัดเจน
 พร้อมทั้งที่นั่งบริเวณริมระเบียงนอกร้านติดกับนาข้าว 
ซึ่งนอกจากวิวของธรรมชาติรอบด้านแล้วก็ยังสามารถมองเห็นวิวของวัดถ้ำเสืออีกด้วย
 ไฮไลต์ของที่นี่อยู่ตรงที่สะพานไม้ที่ทอดยาวเข้าไปในท้องนา 
เป็นมุมถ่ายรูปชิค ๆ ที่ไม่ว่าใครได้มาเป็นต้องมาแชะภาพสวย ๆ เก็บไว้ 
นอกจากนี้ก็ยังมีมุมสวย ๆ ให้เลือกถ่ายรูปอีกเพียบ           ที่ตั้ง : 75/18 หมู่ 3 ตำบลม่วงชุม อำเภอท่าม่วง จังหวัดกาญจนบุรี           เวลาเปิด-ปิด : เปิดให้บริการทุกวัน ตั้งแต่เวลา 08.30-19.00 น.           เฟซบุ๊ก : มีนา cafe\' , kanchanaburi 



 
ภาพจาก  mr.moo / shutterstock.com
  
  
  
  
  
  
  
  
  
  
  
  
  
  
7. รักษ์คันนา          
 ร้านกาแฟและร้านก๋วยเตี๋ยวบรรยากาศดีของจังหวัดกาญจนบุรี 
ที่นักท่องเที่ยวต่างหลงรัก 
เพราะตั้งอยู่ท่ามกลางท้องทุ่งนากว้างใหญ่เช่นกัน อยู่ไม่ไกลจากวัดถ้ำเสือ 
จากตัวร้านก็สามารถมองเห็นวิวของวัดถ้ำเสือได้ด้วย 
และด้วยความที่ร้านสร้างจากวัสดุธรรมชาติ จึงกลมกลืนไปกับธรรมชาติรอบด้าน 
มีสะพานทางเดินทอดยาวไปกลางทุ่งนาเช่นกัน 
จึงถือว่าเป็นอีกหนึ่งสถานที่พักผ่อนระหว่างวันของทริปเที่ยวกาญจนบุรีที่ดีเลยทีเดียว
           ที่ตั้ง : 88 หมู่ 5 ตำบลม่วงชุม อำเภอท่าม่วง จังหวัดกาญจนบุรี           เวลาเปิด-ปิด : เปิดให้บริการทุกวัน ตั้งแต่เวลา 08.30-19.00 น.           เฟซบุ๊ก : รักษ์คันนา กาญจนบุรี



8. ถนนคนเดินปากแพรก           ถนนคนเดินที่จัดขึ้นบริเวณเมืองเก่าของอำเภอเมืองกาญจนบุรี เป็นย่านเก่าแก่ที่มีเสน่ห์ล้นเหลือ บ้านเรือนต่าง ๆ เป็นรูปทรงโคโลเนียลผสมผสานกับบ้านตึกแถวไม้และปูน ทอดขนานไปกับแม่น้ำแควใหญ่ ในทุกวันเสาร์จะมีการจัดถนนคนเดิน ชาวบ้านในพื้นที่จะนำสินค้าดีเด่นมาจำหน่ายให้กับนักท่องเที่ยวในราคาย่อมเยา มีทั้งอาหารพื้นเมืองและสินค้าแฮนด์เมด ราคาย่อมเยา เดินกิน เที่ยว ถ่ายรูปกันได้ยาว ๆ ตลอดคืน แต่ถ้าไม่ได้มาตรงกับช่วงที่มีถนนคนเดิน ก็สามารถแวะมาถ่ายรูปชิค ๆ กับบ้านเรือนเก่าได้เช่นกัน             ที่ตั้ง : ถนนปากแพรก ตำบลปากแพรก อำเภอเมืองกาญจนบุรี จังหวัดกาญจนบุรี          เวลาเปิด-ปิด : วันเสาร์ ตั้งแต่เวลา 15.00-21.00 น.           เฟซบุ๊ก : ถนนคนเดินปากแพรก


 ภาพจาก sumeth anu / shutterstock.com
9. ล่องแพแม่น้ำแคว           แม่น้ำแควน้อยและแม่น้ำแควใหญ่ เป็นแม่น้ำสายสำคัญของจังหวัดกาญจนบุรีที่มีทัศนียภาพงดงาม สองฟากฝั่งเต็มไปด้วยวิวสวย ๆ บางช่วงก็เป็นป่าไม้อุดมสมบูรณ์ บางช่วงก็เป็นแนวภูเขาสูงใหญ่ บางช่วงก็เป็นไร่สวนของชาวบ้าน การได้นั่งเรือชมวิว จึงเป็นเหมือนการชาร์จพลังกับธรรมชาติที่ดีมาก ๆ ยิ่งไปกว่านั้นยังมีโรงแรม รีสอร์ตต่าง ๆ ที่สร้างขึ้นอยู่เหนือแม่น้ำแควด้วย ใครที่อยากพักผ่อนกับสายน้ำบอกเลยว่าไม่ควรพลาด และที่เด็ดสุด ๆ ก็คือ การล่องแพไม้ไผ่ นักท่องเที่ยวจะได้กระโดดเล่นน้ำกันอย่างชุ่มฉ่ำใจ สามารถเที่ยวได้ตลอดทั้งปี 


 ภาพจาก pixhound / shutterstock.com 
10. น้ำพุร้อนหินดาด           บ่อน้ำพุร้อนที่มีชื่อเสียงแห่งหนึ่งของกาญจนบุรี ถูกค้นพบโดยทหารชาวญี่ปุ่นตั้งแต่ช่วงสมัยสงครามโลกครั้งที่ 2 ปัจจุบันได้มีการปรับปรุงภูมิทัศน์และบริเวณโดยรอบให้เหมาะสมแก่การให้บริการแช่น้ำพุร้อนของประชาชน มีการทำเป็นบ่อปูนซีเมนต์หลาย ๆ บ่อ หลากหลายความลึก เพื่อให้บริการประชาชนได้อย่างทั่วถึงทุกเพศทุกวัย การแช่น้ำพุร้อนเป็นการช่วยให้ร่างกายผ่อนคลาย และช่วยดูแลผิวหนัง ระบบไหลเวียนของเลือด นักท่องเที่ยวจึงนิยมมาใช้บริการที่นี่กันตลอดทั้งปี           ที่ตั้ง : บ้านกุยมั่ง หมู่ 6 ตำบลหินดาด อำเภอทองผาภูมิ          เวลาเปิด-ปิด : เปิดบริการทุกวัน ตั้งแต่เวลา 06.00-20.00 น.           โทรศัพท์ : 0 3468 5839 11. น้ำตกนพพิบูลย์          น้ำตกที่เพิ่งพบใหม่เมื่อไม่นานมานี้ โดย ร.ต.ท. สุรเดช นพพิบูลย์ เป็นน้ำตกหินปูนที่สวยงามมาก มีลักษณะเป็นชั้นหินลดหลั่นกันลงมาความยาวประมาณ 25 เมตร เลยทีเดียว หลังจากที่ปรับปรุงภูมิทัศน์ก็ได้เห็นภาพความสวยงามของน้ำตกแห่งนี้ชัดเจนขึ้น ชั้นแต่ละชั้นมีแอ่งน้ำสวยใส บางชั้นขยายกว้างหลายเมตรคล้ายกับเป็นม่านน้ำ สามารถลงเล่นน้ำได้ สอบถามข้อมูลเพิ่มเติมได้ที่ การท่องเที่ยวแห่งประเทศไทย สำนักงานกาญจนบุรี โทรศัพท์ 0 3451 1200, 0 3451 2500          ที่ตั้ง : ตำบลหนองลู อำเภอสังขละบุรี จังหวัดกาญจนบุรี



12. เนินช้างศึก          ยอดเนินสูงติดกับชายแดนประเทศเมียนมาในอำเภอทองผาภูมิ เป็นที่ตั้งของฐานปฏิบัติการของตำรวจตระเวนชายแดนที่ 135 (ฐานช้างศึก) ด้านบนมีลักษณะเป็นลานเนินกว้าง มีหลุมหลบภัยและบ้านพักของเจ้าหน้าที่ สูงจากระดับน้ำทะเลประมาณ 1,053 เมตร จึงสามารถมองเห็นวิวทิวทัศน์โดยรอบได้กว้างไกลสุดลูกหูลูกตา วันไหนฟ้าเป็นใจก็เห็นไปถึงทะเลอันดามันฝั่งเมียนมา ที่นี่ในยามเช้าจะมีทะเลหมอกลอยละมุนสวยงาม ยามเย็นก็สามารถชมพระอาทิตย์ตกดิน ส่วนกลางคืนก็มีดาวนับล้านให้นอนนับกันฟิน ๆ มีพื้นที่ให้กางเต็นท์ชิล ๆ ด้วย            ที่ตั้ง : ตำบลปิล๊อก อำเภอทองผาภูมิ จังหวัดกาญจนบุรี



13. เขาช้างเผือก           เส้นทางเดินป่าระยะไกลที่มีชื่อเสียงที่สุดแห่งหนึ่งของไทย ตั้งอยู่ในเขตอุทยานแห่งชาติทองผาภูมิ ต้องใช้เวลาในการเดินเท้าขึ้นไปประมาณ 4-5 ชั่วโมง ระยะทางประมาณ 8 กิโลเมตร ต้องนอนค้างคืนด้านบน 1 คืน เสน่ห์ของเส้นทางนี้นอกจากจะมีป่าไม้ที่อุมดมสมบูรณ์ให้ได้ชมตลอดเส้นทางแล้ว บางช่วงยังมีความท้าทาย ต้องปีนเขาที่ทั้งชันและทางเดินแคบ บางช่วงก็เดินบนสันเขาที่กว้างเพียงแค่ไม่กี่เซนติเมตรเท่านั้น จุดไฮไลต์อยู่ตรงที่ "สันคมมีด" นักท่องเที่ยวต้องปีนขึ้นสันเขาซึ่งทั้งชันและแคบ คล้ายกับสันมีด ด้านข้างเป็นหน้าผาสูงสุดหวาดเสียว พอผ่านพ้นจุดนี้ไปแล้ว ก็ยังได้เสียวต่อกับการเดินขึ้นสู่จุดสูงสุดของยอดเขาช้างเผือกที่มีความชันราว ๆ 70 องศา ถือว่าเป็นเส้นทางเดินป่าที่หฤโหดเส้นหนึ่งของเมืองไทยเลยทีเดียว           ที่ตั้ง : อุทยานแห่งชาติทองผาภูมิ ตำบลปิล๊อก อำเภอทองผาภูมิ จังหวัดกาญจนบุรี          โทรศัพท์ : 09 8252 0359 (อุทยานแห่งชาติทองผาภูมิ) 




ภาพจาก theerakong ta / shutterstock.com


14. น้ำตกจ๊อกกระดิ่น          น้ำตกที่มีความสวยงามโดดเด่นของอุทยานแห่งชาติทองผาภูมิ ตั้งอยู่ในหุบเขาซึ่งรายล้อมไปด้วยป่าไม้เขียวขจีอุดมสมบูรณ์ อยู่ห่างจากถนนทางหลวงหมายเลข 4088 ประมาณ 2.8 กิโลเมตร มีลักษณะเป็นน้ำตกที่ไหลลงสู่หน้าผาสูงประมาณ 34 เมตร แอ่งน้ำเบื้องล่างเป็นสีเขียวมรกตใส สวยงามมาก ๆ มีน้ำตลอดทั้งปี แต่ช่วงที่สวยที่สุดจะอยู่ประมาณช่วงปลายฤดูฝน           ที่ตั้ง : อุทยานแห่งชาติทองผาภูมิ ตำบลปิล๊อก อำเภอทองผาภูมิ จังหวัดกาญจนบุรี          เวลาเปิด-ปิด : เปิดให้เข้าเยี่ยมชมทุกวัน ตั้งแต่เวลา 08.00-17.00 น.           โทรศัพท์ : 09 8252 0359 (อุทยานแห่งชาติทองผาภูมิ) 



15. บ้านอีต่อง เหมืองปิล๊อก           ตั้งอยู่บริเวณชายแดนไทย-เมียนมา ในอำเภอทองผาภูมิ ดั้งเดิมที่นี่เป็นเหมืองแร่ที่รุ่งเรืองมาก่อน แต่พอเหมืองแร่ปิดตัวไป ก็แทบจะกลายเป็นหมู่บ้านร้าง แต่ก็กลับมามีชีวิตชีวาอีกครั้ง เมื่อนักท่องเที่ยวมองเห็นถึงความสวยงามของหมู่บ้านที่อยู่ไกลโพ้นแห่งนี้ ด้วยมีบรรยากาศเงียบสงบ รายล้อมไปด้วยธรรมชาติที่สวยงาม และยังเป็นจุดเริ่มต้นของการเดินขึ้นสู่ยอดเขาช้างเผือกด้วย ภายในหมู่บ้านอีต่องมีเกสต์เฮ้าส์เล็ก ๆ ให้บริการ พร้อมทั้งสิ่งอำนวยความสะดวกต่าง ๆ ครบครัน เที่ยวได้ตลอดทั้งปี           ที่ตั้ง : ตำบลปิล๊อก อำเภอทองผาภูมิ จังหวัดกาญจนบุรี


 ภาพจาก sitthipong pengjan / shutterstock.com
16. เขื่อนวชิราลงกรณ          หรือเขื่อนเขาแหลม เป็นเขื่อนหินถมแห่งแรกของประเทศไทยที่ดาดผิวหน้าด้วยคอนกรีตเสริมเหล็ก มีพื้นที่กว้างขวาง ซึ่งรอบ ๆ ของเขื่อนก็เป็นภูเขาน้อยใหญ่และป่าเขาเขียวขจี มีวิวทิวทัศน์ที่สวยงาม บริเวณสันเขื่อนก็เปิดให้นักท่องเที่ยวเข้าไปเที่ยวชม และยังมีบริการล่องเรือชมวิวในเขื่อนด้วย ถ้าใครมีเวลามากหน่อยก็สามารถนอนพักแพกลางเขื่อนได้ บรรยากาศชิลเกินร้อย ตื่นเช้ามารับอากาศเย็น ๆ และสดชื่น สูดอากาศบริสุทธิ์เข้าปอดได้เต็มที่ ภาพตรงหน้าเป็นสายหมอกบางเบาที่ลอยอยู่เหนืออ่างเก็บน้ำกว้าง บางรีสอร์ตก็มีเครื่องเล่นให้ได้มาสนุกยกแก๊งด้วย           ที่ตั้ง : หมู่ 1 ตำบลท่าขนุน อำเภอทองผาภูมิ จังหวัดกาญจนบุรี

17. จุดชมวิวป้อมปี่           จุดชมวิวที่ได้ชื่อว่ามีวิวทิวทัศน์สวยมากที่สุดแห่งหนึ่งของภาคตะวันตก ตั้งอยู่ภายในอุทยานแห่งชาติเขาแหลม เป็นบริเวณที่สามารถมองเห็นวิวของภูเขาน้อยใหญ่ที่ทอดยาวโอบล้อมอ่างเก็บน้ำกว้าง ยามเย็นจะได้ชมพระอาทิตย์ค่อย ๆ ลอยต่ำลงสู่หลังภูเขา แสงสีทองสะท้อนผืนน้ำ ยามที่เรือแล่นอยู่ในอ่างเก็บน้ำก็จะทำให้สายน้ำเคลื่อนตัวเป็นระลอก เกิดเป็นแสงระยิบระยับ สวยงามสุด ๆ บริเวณนี้มีลานกางเต็นท์ สอบถามรายละเอียดเพิ่มเติมได้ที่อุทยานแห่งชาติเขาแหลม           ที่ตั้ง : ตำบลปรังเผล อำเภอสังขละบุรี จังหวัดกาญจนบุรี           โทรศัพท์ : 0 3451 0431 (อุทยานแห่งชาติเขาแหลม)

18. เขาสันหนอกวัว          ยอดเขาสูงในเขตอุทยานแห่งชาติเขาแหลม สูงจากระดับน้ำทะเลปานกลาง 1,767 เมตร การขึ้นไปยังยอดเขาจะต้องเดินป่าระยะไกลไปตามเส้นทางศึกษาธรรมชาติ ระยะทางประมาณ 12 กิโลเมตร ใช้เวลาเดินไม่ต่ำกว่า 5 ชั่วโมง จึงจำเป็นต้องนอนค้างบนเขา 1 คืน แต่ก็ถือว่าคุ้มค่า เพราะวิวบนยอดเขานั้นงดงามแปลกตา สามารถมองเห็นทะเลหมอกได้อย่างสวยงามตระการตา และสามารถชมพระอาทิตย์ขึ้นได้แบบสวยสุด ๆ อีกทั้งตลอดเส้นทางยังเป็นป่าไม้ที่อุมดมสมบูรณ์ นักท่องเที่ยวจึงจะได้พบกับพืชพรรณหายากต่าง ๆ ด้วย           ที่ตั้ง : อุทยานแห่งชาติเขาแหลม อำเภอสังขละบุรี จังหวัดกาญจนบุรี          โทรศัพท์ : 0 3451 0431 (อุทยานแห่งชาติเขาแหลม)

19. น้ำตกห้วยแม่ขมิ้น           น้ำตกที่ตั้งอยู่ในเขตอุทยานแห่งชาติเขื่อนศรีนครินทร์ ห่างจากที่ทำการอุทยานเพียงแค่ประมาณ 100 เมตรเท่านั้น เป็นน้ำตกที่มีชื่อเสียงมากที่สุดแห่งหนึ่งของเมืองไทย มีลักษณะเป็นน้ำตกหินปูนลดหลั่นกันลงมาเป็นชั้น ๆ มีทั้งหมด 7 ชั้น ระยะทางรวม 2,270 เมตร น้ำในน้ำตกจะเป็นสีเขียวมรกตใส รายล้อมไปด้วยป่าไม้สีเขียว ในช่วงที่มีน้ำเยอะ จะเห็นเป็นม่านสายน้ำไหลลงมาตามชั้นหิน ลงสู่แอ่งน้ำในแต่ละชั้น สวยงามราวกับน้ำตกในวรรณคดีเลยล่ะ           ที่ตั้ง : อุทยานแห่งชาติเขื่อนศรีนครินทร์ ตำบลแม่กระบุง อำเภอศรีสวัสดิ์ จังหวัดกาญจนบุรี          เวลาเปิด-ปิด : เปิดให้เข้าเยี่ยมชมทุกวัน ตั้งแต่เวลา 08.30-16.00 น. 

20. น้ำตกผาตาด           อีกหนึ่งน้ำตกที่สวยงามของอุทยานแห่งชาติเขื่อนศรีนครินทร์ ตั้งอยู่ที่หน่วยพิทักษ์อุทยานแห่งชาติที่ ศร.4 (ผาตาด) บ้านหินดาด ตำบลหินดาด อำเภอศรีสวัสดิ์ จังหวัดกาญจนบุรี มีลักษณะเป็นน้ำตกหินปูนไหลลดหลั่นกันลงมา สูงประมาณ 30 เมตร มีทั้งหมด 3 ชั้น ซึ่งแต่ละชั้นก็กว้างขวาง มีแอ่งน้ำขนาดใหญ่อยู่ในทุกชั้น สามารถเล่นน้ำได้ รายล้อมไปด้วยพืชพรรณน้อยใหญ่มากมาย บรรยากาศเงียบสงบและร่มรื่น คนรักป่าจะต้องถูกใจ            
          ที่ตั้ง : ตำบลหินดาด อำเภอศรีสวัสดิ์ จังหวัดกาญจนบุรี            เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.30-16.00 น. 



21. น้ำตกเอราวัณ          น้ำตกที่อยู่ในความดูแลของอุทยานแห่งชาติเอราวัณ เป็นน้ำตกที่สวยมากที่สุดอีกแห่งของกาญจนบุรี มีลักษณะเป็นน้ำตกหินปูนขนาดใหญ่ รวมระยะทางประมาณ 2,200 เมตร แบ่งออกเป็น 7 ชั้นด้วยกัน ซึ่งแต่ละชั้นก็มีความสวยงามแตกต่างกันออกไป โดยชั้นที่สวยงามมากที่สุดจะอยู่ที่ชั้นที่ 7 ชื่อว่า ภูผาเอราวัณ มีลักษณะเป็นสายน้ำไหลบ่าลงมาตามชั้นหินมีรูปร่างคล้ายกับช้างสามเศียร หรือช้างเอราวัณ จึงเป็นที่มาของชื่อน้ำตกและอุทยาน นอกจากนี้น้ำในน้ำตกยังมีสีเขียวมรกตใส สามารถลงเล่นน้ำได้ในบางชั้น           ที่ตั้ง : ตำบลท่ากระดาน อำเภอศรีสวัสดิ์ จังหวัดกาญจนบุรี          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.30-16.00 น. 



22. เขื่อนศรีนครินทร์           เป็นเขื่อนที่สร้างขึ้นอยู่บนแม่น้ำแควใหญ่ บริเวณบ้านเจ้าเณร ตำบลท่ากระดาน อำเภอศรีสวัสดิ์ มีลักษณะเป็นเขื่อนประเภทหินถมแกนดินเหนียวที่ใหญ่ที่สุดในประเทศไทย ซึ่งนอกจากจะเอื้อประโยชน์ต่อภาคเกษตรกรรมในพื้นที่ใกล้เคียงแล้ว ที่นี่ยังมีทัศนียภาพที่สวยงาม รายล้อมไปด้วยภูเขาน้อยใหญ่สีเขียวขจี บรรยากาศเงียบสงบ มีรีสอร์ตกลางน้ำให้บริการมากมาย ซึ่งแต่ละสถานที่ก็สร้างเป็นแพหรูหราอยู่บนน้ำ บางแห่งก็มีเครื่องเล่นสนุกสนานมากมาย เหมาะที่จะมาเที่ยวพักผ่อนในวันหยุด           ที่ตั้ง : ตำบลท่ากระดาน อำเภอศรีสวัสดิ์ จังหวัดกาญจนบุรี

23. อุทยานแห่งชาติลำคลองงู           สถานที่ท่องเที่ยวแนวผจญภัยที่ได้รับความนิยมจากนักท่องเที่ยวค่อนข้างมาก โดยเฉพาะเส้นทางของการไปชมถ้ำต่าง ๆ ภายในอุทยาน ที่ค่อนข้างต้องผจญภัยกันหนักหน่วง ทั้งเดินเท้าเข้าป่า กระโดดลงน้ำ เดินในถ้ำที่มีพื้นหินขรุขระ แต่ก็ถือว่าคุ้มค่าที่จะได้เห็นถ้ำขนาดใหญ่กลางป่าลึก ถ้ำที่เป็นไฮไลต์ ก็คือ ถ้ำเวิลด์คัพ ถ้ำเสาหิน และถ้ำนกนางแอ่น ซึ่งนอกจากจะมีขนาดใหญ่แล้ว ก็ยังมีหินงอกหินย้อยรูปร่างสวยงามแปลกตา หินงอกหินย้อยบางจุดมีอายุหลายล้านปี นักท่องเที่ยวมากมายจึงอยากเข้าไปเห็นความสวยงามของที่นี่กันสักครั้ง สามารถติดตามการเปิดเส้นทางท่องเที่ยวดังกล่าวได้ที่ เฟซบุ๊ก อุทยานแห่งชาติลำคลองงู           ที่ตั้ง : ตำบลชะแล อำเภอทองผาภูมิ จังหวัดกาญจนบุรี           โทรศัพท์ : 08 4913 2381

24. สังขละบุรี          อำเภอที่อยู่ติดกับชายแดนประเทศเมียนมา ใกล้กับด่านเจดีย์สามองค์ ซึ่งเป็นเส้นทางประวัติศาสตร์ตั้งแต่สมัยอยุธยา แต่ปัจจุบันได้เป็นอำเภอยอดนิยมของทั้งนักท่องเที่ยวชาวไทยและต่างชาติ เพราะมีบรรยากาศที่เงียบสงบ รายล้อมไปด้วยธรรมชาติที่สวยงาม ชาวบ้านใช้ชีวิตเรียบง่าย และยังได้มาสัมผัสกับวิถีชีวิตของชาวไทย-มอญด้วย สถานที่ท่องเที่ยวก็มีมากมาย ไม่ว่าจะเป็นสะพานอุตตมานุสรณ์ หรือสะพานมอญ, เมืองบาดาล, วัดวังก์วิเวการาม (ใหม่), เจดีย์พุทธคยา, ถนนคนเดินสังขละบุรี, น้ำตกไดช่องถ่อง, น้ำตกเกริงกระเวีย, น้ำตกกระเต็งเจ็ง, ล่องแพลำน้ำซองกาเลีย เป็นต้น           ที่ตั้ง : อำเภอสังขละบุรี จังหวัดกาญจนบุรี 



 25. วัดป่าลำขาแข้ง          วัดที่มีอุโบสถสวยงามแปลกตา สร้างด้วยสเตนเลสทั้งหลัง ตกแต่งส่วนต่าง ๆ อย่างสวยงาม มีการหล่อสเตนเลสให้เป็นลายไทยฉลุนำมาตกแต่งทั้งส่วนของประตู หลังคา และหน้าต่าง ภายในวัดมีพระพุทธรูปสเตนเลสขนาดใหญ่ประดิษฐานอยู่ด้วย ถือว่าเป็นวัดแปลกหาชมได้ยาก การจะไปยังวัดแห่งนี้จะต้องนั่งเรือจากเขื่อนศรีนครินทร์เข้าไปชม           ที่ตั้ง : บ้านปากลำ หมู่ 1 ตำบลเขาโจด อำเภอศรีสวัสดิ์ จังหวัดกาญจนบุรี          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-16.00 น. 



26. เส้นทางรถไฟสายมรณะ ถ้ำกระแซ           อีกหนึ่งไฮไลต์ที่โด่งดังไปทั่วโลกของจังหวัดกาญจนบุรี ก็คือ เส้นทางรถไฟสายมรณะช่วงถ้ำกระแซ หรือที่เรียกกันว่า "โค้งมรณะ" ซึ่งเป็นจุดที่รถไฟจะวิ่งลัดเลาะริมเขาเหนือแม่น้ำแควน้อย หากได้นั่งโดยสารไปในรถไฟ ที่รู้สึกได้ว่าเป็นช่วงที่น่าหวาดเสียวมาก เพราะรถไฟจะต้องวิ่งลัดเลาะเลียบภูเขา มองไปเบื้องล่างก็สูงมาก เหมือนรถไฟวิ่งลอยอยู่เลยทีเดียว ส่วนถ้ำกระแซก็ตั้งอยู่ใกล้ ๆ โค้งมรณะ ด้านในมีพระพุทธรูปให้ได้มากราบไหว้ขอพรกันด้วย           ที่ตั้ง : ตำบลลุ่มสุ่ม อำเภอไทรโยค จังหวัดกาญจนบุรี           เวลาเปิด-ปิด : ถ้ำกระแซจะเปิดให้เข้าเที่ยวชมทุกวัน ตั้งแต่เวลา 08.00-17.00 น. 




 ภาพจาก banjongseal324 / shutterstock.com
27. สุสานทหารสัมพันธมิตรดอนรัก          สุสานทหารสัมพันธมิตรดอนรัก เป็นสุสานของเชลยศึกสัมพันธมิตรที่เสียชีวิตในระหว่างการสร้างทางรถไฟสายมรณะ มีพื้นที่ทั้งหมด 17 ไร่ บรรจุศพทหารเชลยศึกถึง 6,982 หลุม ซึ่งตั้งเรียงรายกันอย่างสวยงาม มีการปลูกหญ้าสีเขียวทั่วทั้งสุสาน พร้อมตกแต่งด้วยดอกไม้สีสันสดใส บรรยากาศเงียบสงบ ชวนให้รำลึกถึงเหตุการณ์ในช่วงสมัยสงครามโลกครั้งที่ 2           ที่ตั้ง : ถนนแสงชูโต อำเภอเมืองกาญจนบุรี           เวลาเปิด-ปิด : เปิดให้เข้าชมทุกวัน ตั้งแต่เวลา 09.00-17.00 น. 




 ภาพจาก ohishiapply / shutterstock.com
28. สวนสัตว์เปิดซาฟารีปาร์ค           สวนสัตว์เปิดที่ได้รับความนิยมจากนักท่องเที่ยวทั้งชาวไทยและชาวต่างชาติ เพราะมีสัตว์แปลก ๆ นานาชนิดให้ได้เที่ยวชมและยังสามารถเยี่ยมสัตว์ได้แบบใกล้ชิด สามารถขับรถเข้าไปเที่ยวชมสัตว์ได้เอง นั่งอยู่ในรถก็มียีราฟโผล่หัวมาทักทายถึงด้านใน นอกจากนี้ก็มีสัตว์อื่น ๆ ให้ได้ชมอีกเพียบ ไม่ว่าจะเป็นยีราฟ ช้าง ม้าลาย อูฐ เสือโคร่ง สิงโต เสือดาว หมีควาย ลามา นกกระจอกเทศ กวางชนิดต่าง ๆ เป็นต้น พร้อมทั้งมีการแสดงโชว์ความสามารถของสัตว์ เช่น โชว์ช้าง และโชว์จระเข้ และกิจกรรมสนุกสนานอีกมากมาย           ราคา : คนไทย ผู้ใหญ่ ราคา 200 บาท เด็ก 100 บาท ชาวต่างชาติ ผู้ใหญ่ 550 บาท เด็ก 350 บาท           ที่ตั้ง : 40/2 หมู่ 5 ตำบลหนองกุ่ม อำเภอบ่อพลอย จังหวัดกาญจนบุรี          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 09.00-17.00 น.           เว็บไซต์ : safaripark-kan.com           เฟซบุ๊ก : สวนสัตว์เปิด ซาฟารี ปาร์ค แอนด์ แคมป์ อ.บ่อพลอย จ.กาญจนบุรี

29. วัดทิพย์สุคนธาราม            สถานที่ประดิษฐานพระพุทธมหาเมตตาประชาไทยไตรโลกนาถคันธารราฐอนุสรณ์ พระพุทธรูปปางขอฝน ซึ่งเป็นพระพุทธรูปขนาดใหญ่ที่สร้างขึ้นจากโลหะสำริดความสูงมากถึง 32 เมตร ยืนอยู่บนฐาน 8 เมตร รอบ ๆ ขององค์พระเป็นสวนสวยร่มรื่น บรรยากาศเงียบสงบ และยังมีจุดที่น่าสนใจอื่น ๆ อยู่ภายในวัดด้วย           ที่ตั้ง : หมู่ที่ 13 ตำบลดอนแสลบ อำเภอห้วยกระเจา จังหวัดกาญจนบุรี          เวลาเปิด-ปิด : เปิดให้เข้าเยี่ยมชมทุกวัน ตั้งแต่เวลา 08.00-17.00 น. 



30. อุทยานประวัติศาสตร์เมืองสิงห์          โบราณสถานที่ได้รับอิทธิพลจากขอมอันมีอยู่เพียงแห่งเดียวทางภาคตะวันตกของประเทศไทย ตั้งอยู่บนฝั่งแม่น้ำแควน้อยทางทิศเหนือในเขตตำบลสิงห์ อำเภอไทรโยค มีลักษณะผังเมืองเป็นรูปสี่เหลี่ยมผืนผ้า ตัวกำแพงก่อด้วยศิลาแลง มีประตูเข้า-ออก 4 ด้าน ด้านในเมืองมีกลุ่มอาคารตั้งอยู่หลายจุด และมีอาคารจัดแสดงศิลปวัตถุ พร้อมด้วยหลุมขุดค้นโครงกระดูกจัดแสดงอยู่ด้วย           ค่าเข้าเยี่ยมชม : คนไทย 20 บาท ชาวต่างชาติ 100 บาท           ที่ตั้ง : ตำบลสิงห์ อำเภอไทรโยค จังหวัดกาญจนบุรี          เวลาเปิด-ปิด : เปิดให้เข้าเยี่ยมชมทุกวัน ตั้งแต่เวลา 08.00-17.00 น.           เว็บไซต์ : muangsinghp.com



31. ช่องเขาขาด           หรือช่องไฟนรก คือส่วนหนึ่งของเส้นทางรถไฟสายมรณะ เป็นจุดที่จะต้องตัดผ่านภูเขาหิน ซึ่งก็สร้างโดยทหารเชลยศึกชาวออสเตรียและอังกฤษ ในสมัยนั้นทหารจะต้องทำงานอย่างหนัก เวลาที่ขุดเจาะหินช่วงกลางคืน ก็จะใช้น้ำมันตะเกียงในการให้แสงสว่าง เมื่อแสงไฟจากตะเกียงส่องสะท้อนเงาของทหารไปที่ก้อนหิน ก็ดูคล้ายกับเงาไฟวูบวาบ จึงได้ชื่อว่า "ช่องไฟนรก"           ที่ตั้ง : กองส่งเสริมการเกษตรและสหกรณ์ หน่วยบัญชาการทหารพัฒนา อำเภอไทรโยค จังหวัดกาญจนบุรี          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 09.00-16.00 น.



32. วัดสระลงเรือ          วัดเก่าแก่ของกาญจนบุรี สันนิษฐานว่าน่าสร้างมาตั้งแต่สมัยอยุธยา ปัจจุบันมีสิ่งที่น่าสนใจมากมาย โดยไฮไลต์จะอยู่ที่เรือสุพรรณหงส์จำลองใหญ่ที่สุดในโลก ตั้งอยู่ภายในสระน้ำกว้างสวยงาม ด้านบนของเรือบรรจุพระบรมสารีริกธาตุ สามารถที่จะเดินเข้าไปชมด้านในได้ นอกจากนี้ก็มียังจุดที่น่าสนใจอื่น ๆ อาทิ ศาลาเจ้าแม่กวนอิมกลางน้ำ, พระอุโบสถ, ภาพจิตกรรมฝาผนัง, เจดีย์เก่า, เรือโบราณ เป็นต้น           ที่ตั้ง : ตำบลสระลงเรือ อำเภอห้วยกระเจา จังหวัดกาญจนบุรี          เวลาเปิด-ปิด : เปิดให้เข้าเที่ยวชมทุกวัน ตั้งแต่เวลา 08.00-17.00 น.           เว็บไซต์ : watsalongrua.com



33. the village farm to cafe           สถานที่เช็กอินสุดฮิตของนักท่องเที่ยวรุ่นใหม่ มีลักษณะเป็นร้านอาหาร ร้านกาแฟบรรยากาศดี ตั้งอยู่ท่ามกลางขุนเขา สายน้ำ และธรรมชาติสวย ตัวร้านออกแบบในสไตล์โมเดิร์น กระจกใสรอบด้าน ตกแต่งด้านในอย่างสวยงาม มีมุมให้ลูกค้าได้นั่งชิลหลายมุมทั้งด้านนอกและด้านใน และยังมีนาข้าวขั้นบันไดมินิ ทางเดินอุโมงค์ไม้ไผ่ ฟาร์มเมลอน ฯลฯ ให้ได้เดินเที่ยวชมกันด้วย ใครชอบถ่ายรูปกับคาเฟ่น่ารัก ๆ ไม่ควรพลาดเลยล่ะ           ที่ตั้ง : ริมถนนแสงชูโต ตำบลหนองบัว อำเภอเมืองกาญจนบุรี          เวลาเปิด-ปิด : เปิดให้บริการทุกวัน วันจันทร์-ศุกร์ ตั้งแต่เวลา 10.00-21.00 น. และวันเสาร์-อาทิตย์ ตั้งแต่เวลา 09.00-21.00 น.           โทรศัพท์ : 0 3454 0599          เฟซบุ๊ก : the village farm to cafe



ภาพจาก เฟซบุ๊ก the village farm to cafe
  
  
  
  
  
  
  
  
  
  
  
  
  
  
34. สวนเมเปิ้ล          สวนเมเปิล เป็นไร่ลำไยแบบพอเพียงที่เปิดให้เข้าชมปีละครั้ง พร้อมกับลิ้มรสลำไยหวาน ๆ แบบบุฟเฟ่ต์ กินไม่อั้น จัดไปในราคาไม่เกินร้อย และยังจะได้ชมสวนดอกไม้สวย ๆ บรรยากาศสุดโรแมนติก มีทั้งทุ่งดอกผักเสี้ยนฝรั่งสีชมพูหวาน ดอกคอสมอส ดอกแวววิเชียร อุโมงค์ผัก แปลงดอกกะหล่ำปลี ซุ้มดอกสร้อยไก่ เป็นต้น การเปิดให้เข้าชมไร่จะเปิดช่วงหน้าหนาว สามารถติดตามรายละเอียดได้จาก เฟซบุ๊ก maple gardens - สวนเมเปิ้ล                     ที่ตั้ง : ตำบลลาดหญ้า อำเภอเมืองกาญจนบุรี           เวลาเปิด-ปิด : เปิดให้ชมเฉพาะช่วงหน้าหนาวเท่านั้น          เฟซบุ๊ก : maple gardens - สวนเมเปิ้ล 


 ภาพจาก เฟซบุ๊ก maple gardens - สวนเมเปิ้ล
35. ไร่องุ่น ศิวริทธิ์           สวนองุ่นเพียงไม่กี่แห่งในจังหวัดกาญจนบุรี มีพื้นที่กว้างขวาง ในช่วงที่องุ่นออกลูก จะเปิดให้นักท่องเที่ยวได้เข้าไปชมไร่องุ่นอย่างใกล้ชิด พร้อมกับมีองุ่นสด ๆ มาจำหน่ายให้กับนักท่องเที่ยวในราคาย่อมเยา โดยช่วงท่องเที่ยวจะอยู่ราว ๆ เดือนธันวาคม-กุมภาพันธ์ของทุกปี ติดตามการออกผลขององุ่นได้จากเฟซบุ๊ก           ที่ตั้ง : ตำบลหนองบัว อำเภอเมืองกาญจนบุรี          เฟซบุ๊ก : ไร่องุ่น ศิวริทธิ์


 ภาพจาก เฟซบุ๊ก ไร่องุ่น ศิวริทธิ์
36. ตลาดเก่าท่าม่วง           ตลาดเก่าท่าม่วง เป็นย่านชุมชนเก่าแก่ของอำเภอท่าม่วง โดดเด่นด้วยบ้านเรือนเก่าที่ผสมผสานทั้งแบบเรือนแถวไม้และอาคารพาณิชย์ บางหลังก็สร้างสไตล์โคโลเนียล เหมาะแก่การมาเดินเที่ยวชม ถ่ายรูปชิค ๆ บางบ้านก็ยังเปิดเป็นร้านค้าเก่าแก่ มีอาหารท้องถิ่นให้ได้ชิมลิ้มลอง เหมือนได้มาเดินย้อนวันวานไปสู่อดีต รับรองว่าถูกใจคนถ่ายภาพแน่นอน           ที่ตั้ง : ตำบลท่าม่วง อำเภอท่าม่วง จังหวัดกาญจนบุรี37. u&me cafe
          ถ้าถามหาสถานที่เช็กอินสุดฮิตของจังหวัดกาญจนบุรี หนึ่งในนั้นจะต้องเป็น u&me cafe อย่างแน่นอน 
ที่นี่เป็นร้านกาแฟที่มีการออกแบบและตกแต่งอย่างสวยงาม 
มีมุมให้ได้ถ่ายภาพเยอะแยะมากมาย 
ไฮไลต์อยู่ตรงที่รังนกสไตล์บาหลีหลากหลายแบบ 
ผู้มาเยือนสามารถมาโพสท่าถ่ายรูปกันได้เต็มที่ 
นอกจากนี้ก็มีบริการอาหารและเครื่องดื่มครบครัน           ที่ตั้ง : ตำบลทุ่งสมอ อำเภอพนมทวน จังหวัดกาญจนบุรี          เวลาเปิด-ปิด : เปิดให้บริการทุกวัน ตั้งแต่เวลา 08.00-20.00 น.           เฟซบุ๊ก : u&me cafe’ kanchanaburi 



ภาพจาก เฟซบุ๊ก u&me cafe’ kanchanaburi 



ภาพจาก เฟซบุ๊ก u&me cafe’ kanchanaburi
38. ตลาดน้ำ (ศุกร์) สุขใจ          ตลาดน้ำแห่งใหม่ของจังหวัดกาญจนบุรี ตั้งอยู่ริมท่าน้ำวัดเทวสังฆาราม (วัดเหนือ) บรรยากาศสบาย ๆ พ่อค้าแม่ค้าที่นี่ก็ยิ้มแย้มอารมณ์ดี ร้องเรียกลูกค้าที่เดินผ่านไป-ผ่านมา เข้ามาอุดหนุนของอร่อยร้านตัวเองกันไม่ขาดสาย แน่นอนว่าของกินที่นี่ก็อลังไม่แพ้กัน เพราะมากมายด้วยร้านค้ามากกว่า 
100 ร้าน รวมถึงยังมีร้านค้าทางเรืออีกเพียบ 
ไม่ว่าจะเป็น 
เนื้อย่างโคขุนสายพันธ์ุชาโรเล่ส์, กุ้งนึ่งใบมะกรูด, 
ข้าวผัดใบบัวทรงเครื่อง, เมี่ยงปลาเผา, แป้งผัด, ผัดไทย, ไอศกรีมโบราณ และอื่น ๆ 
อีกมากมาย ซึ่งนอกจากจะน่าเที่ยวน่าเดินแล้ว ที่นี่ยังเป็นตลาดที่ใส่ใจต่อสิ่งแวดล้อมและสุขภาพของผู้บริโภค ด้วยการงดใช้พลาสติกและโฟมเป็นภาชนะบรรจุอาหาร ถือเป็นตลาดปลอดโฟมแห่งแรกของจังหวัดกาญจนบุรี           ที่ตั้ง : ตำบลบ้านเหนือ อำเภอเมืองกาญจนบุรี จังหหวัดกาญจนบุรี          เวลาเปิด-ปิด : ทุกวันศุกร์ ตั้งแต่เวลา 17.00-20.00 น.          เฟซบุ๊ก : ตลาดน้ำสุขใจ วัดเหนือ


39. ตลาดค่ายเชลยศึก          ที่เที่ยวกาญจนบุรีที่เราชวนให้ไปเยือน เป็นตลาดที่จะพาย้อนกลับไปในช่วงสมัยสงครามโลกครั้งที่ 2 มีไฮไลต์คือ “หอคอยชมวิว” ที่สามารถขึ้นไปชมวิวสะพานข้ามแม่น้ำแควมุมสูงได้ และมีที่นั่งชิล ๆ ริมแม่น้ำ เป็นอีกหนึ่งจุดที่เราจะได้แอ็คท่าถ่ายรูปเก๋ ๆ ด้านของกินก็มีให้เลือกมากมายทั้งของคาวและของหวาน เช่น ขนมจีน, ผัดไทย, ไอศกรีมกะทิสด, น้ำสมุนไพรต่าง ๆ รวมถึงยังมีผลผลิตจากเกษตรกรทั้งผักและผลไม้ต่าง ๆ เอาไว้ให้ซื้อติดมือกลับบ้านได้อีกด้วย          ที่ตั้ง : ตำบลท่ามะขาม อำเภอเมืองกาญจนบุรี จังหวัดกาญจนบุรี          เวลาเปิด-ปิด : เปิดให้บริการทุกวัน ตั้งแต่เวลา 09.00-22.00 น.          เฟซบุ๊ก : ตลาดค่ายเชลยศึก world war ll bridge project kanchanaburi thailand 
          ถือว่าเป็นจังหวัดที่มีสถานที่ท่องเที่ยวหลากหลายแบบของจริงเลยนะ จัดมาครบเลย ไลฟ์สไตล์แบบไหนก็เที่ยวได้ อยากจะจัดเป็นทริปแบบวันเดย์ทริป หรือไปเที่ยวค้างคืนก็จัดได้สบาย ๆ มีที่พักสวย ๆ บรรยากาศดีไว้รองรับอีกมากมายอีกต่างหาก สวรรค์ย่อม ๆ อยู่ใกล้กรุงเทพฯ แค่นี้เอง 
หมายเหตุ : ข้อมูลอาจมีการเปลี่ยนแปลงกรุณาตรวจสอบอีกครั้ง ขอบคุณข้อมูลจาก ททท., kanchanaburi.go.th, park.dnp.go.th, thailandtourismdirectory.go.th,  egat.co.th, finearts.go.th, muangsinghp.com 


ประเด็นที่เกี่ยวข้อง




บุคคลที่เกี่ยวข้อง




สถานที่ที่เกี่ยวข้อง




ประเด็นที่เกี่ยวข้อง











เรื่องที่คุณอาจสนใจ













เรื่องที่คุณอาจสนใจ






ที่เที่ยวกาญจนบุรี จุดเช็กอินยอดฮิต น่าไปเก็บให้ครบในปีนี้





อัปเดตล่าสุด 11 พฤศจิกายน 2564 เวลา 18:32:35
 906,806 อ่าน








อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย








top





ที่เที่ยว:
ที่เที่ยว
สถานที่ท่องเที่ยว
ที่ท่องเที่ยว
ทะเล
วัด
ท่องเที่ยว
พิพิธภัณฑ์
กรุงเทพ
เที่ยว
ที่เที่ยวเชียงใหม่


ที่เที่ยวฮิต:
สวนนงนุช
ไอคอนสยาม
ภูกระดึง
เที่ยวเพชรบุรี
กาญจนบุรี
คําชะโนด
เที่ยวเชียงใหม่
พัทยา
ภูทับเบิก
ม่อนแจ่ม


เที่ยวทะเล:
เกาะล้าน
เกาะกูด
เกาะขาม
ระยอง
กระบี่
ชะอำ
เสม็ด
เกาะช้าง
ภูเก็ต
หาดเตยงาม


ที่พัก :
hotels
โรงแรม
ที่พัก
รีสอร์ท
ที่พักเกาะล้าน
ที่พักหัวหิน
ที่พักกาญจนบุรี
ที่พักพัทยา 
ที่พักเขาใหญ่
ที่พักเขาค้อ 


ร้านอาหาร - กาแฟ :
ร้านอาหาร 
บุฟเฟ่ต์
ร้านกาแฟ
ตลาดน้ําอัมพวา
ร้านอาหารเชียงใหม่
ร้านอาหารญี่ปุ่น
คาเฟ่
ร้านกาแฟเชียงใหม่
ร้านกาแฟนครปฐม
อาหารเกาหลี


เรื่องอื่น ๆ  :
ปฏิทินวันหยุด 2565
วันขึ้นปีใหม่ 
วันเด็ก 2565
วันครู 2565
ปฏิทิน 2565
ตรุษจีน 2565
แคปชั่นเที่ยว
วันวาเลนไทน์
เราเที่ยวด้วยกัน 
ดูดวง 2565









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย

































