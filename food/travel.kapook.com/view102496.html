




ภูเก็ต แนะนำที่เที่ยวภูเก็ต ไปสัมผัสเสน่ห์เมืองสุดคลาสสิก











































































x close

















travel



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เที่ยวไทย

ทะเล

ภูเขา

เที่ยวกรุงเทพ

ต่างประเทศ

ที่พัก

ร้านอาหาร

ร้านกาแฟ

คลิป




 


travel
ท่องเที่ยวไทย






23 ที่เที่ยวภูเก็ต สัมผัสเสน่ห์เมืองสุดคลาสสิกไม่เสื่อมคลาย




1,427,687อ่าน







0















           สถานที่ท่องเที่ยวภูเก็ต ห้ามพลาด อีกหนึ่งทางเลือกดี ๆ สำหรับเพื่อน ๆ ที่กำลังวางแผนไปเที่ยวเกาะภูเก็ต แหล่งท่องเที่ยวสุดฮิตโดนใจทั้งชาวไทยและชาวต่างชาติ  








         เมื่อเอ่ยถึง "ภูเก็ต" ใคร ๆ ก็ล้วนอยากเข้ามาทำความรู้จัก 
เพราะเปรียบเสมือนดินแดนสวรรค์ที่ไม่เคยเงียบเหงา 
อีกทั้งยังเต็มไปวัฒนธรรมประเพณีอันงดงาม อาหารการกินที่หลากหลาย 
รวมถึงไปสถานที่ท่องเที่ยวที่บ่งบอกถึงความเป็นเอกลักษณ์ของเมืองเก่าที่น่าประทับใจมากมาย ด้วยเหตุนี้เราเลยรวบรวมสถานที่ท่องเที่ยวในเมืองภูเก็ตมาฝากกัน จากที่เคยนำเสนอ "ที่เที่ยวภูเก็ต ไม่ใช่ทะเล", "10 หาดภูเก็ตสวย", "เที่ยวภูเก็ต 1 วัน ไปไหน ทำอะไรดี" และ "ร้านอาหารภูเก็ต"
 รับรองว่าแต่ละที่คุณ ๆ จะหลงรักจนไม่อยากกลับบ้านกันเลยทีเดียว 
  
  
  
  
   


ภาพจาก aleksandar todorovic / shutterstocks.com  


 1. ย่านเมืองเก่าตึกแถวโบราณ อาคารชิโน-โปรตุกีส 
          ย่านรวมตึกเก่าโบราณสไตล์ชิโน-โปรตุกีส ซึ่งมีทั้งพิพิธภัณฑ์ ร้านค้า ร้านอาหาร ร้านกาแฟ ร้านขายของที่ระลึก และโรงแรมที่พัก กระจายตัวไปตามถนนสำคัญต่าง ๆ เช่น เช่น ถนนภูเก็ต ถนนพังงา ถนนรัษฎา ถนนระนอง ถนนกระบี่ ถนนสตูล ถนนดีบุก ถนนเยาวราช ตรอกสุ่นอุทิศ ถนนถลาง และซอยรมณีย์ เป็นต้น           อยากแนะนำให้แวะ "ซอยรมณีย์" ที่อดีตเคยเป็นซอยบันเทิง ซึ่งปัจจุบันถูกตกแต่งด้วยสีสันสวยงามน่าถ่ายรูปสุด ๆ ต่อด้วย "อังมอเหลา" คฤหาสน์แบบนีโอคลาสสิก & เรอเนสซองส์ ของตระกูลนายเหมืองเก่า แล้วแวะเก็บภาพที่สถานที่ยอดฮิตอย่าง "ธนาคารสแตนดาร์ดชาร์เตอร์ด" "พิพิธภัณฑ์ภูเก็ต" "พิพิธภัณฑ์ภูเก็ตไทยหัว" และ "โรงแรมออนออน" รับรองว่าคุณจะหลงรักเมืองนี้เข้าอย่างจัง           ที่อยู่ : อำเภอเมือง บริเวณถนนถลาง ถนนดีบุก ถนนเยาวราช ถนนพังงา และรอบ ๆ          เว็บไซต์ : phuketcity.go.th 
ภาพจาก efimova anna / shutterstocks.com 
2. พิพิธภัณฑ์ภูเก็ตไทยหัว          ตึกเก่าสไตล์ชิโน-ยูโรเปียน อดีตโรงเรียนจีนเก่าแก่ ภายในเป็นแหล่งรวมเรื่องราวของชาวจีนโพ้นทะเลที่อพยพเข้ามาพักพิงอยู่ในเขตตลาด มีการจัดแสดงนิทรรศการที่น่าสนใจทั้งสิ้น 14 ห้อง โดยแนะนำให้เดินดูตั้งแต่ห้องที่ 1 ซึ่งเป็นห้องที่มีวีดิทัศน์บอกเล่าเรื่องราวเกี่ยวกับการเดินทางของชาวจีน ฮกเกี้ยน กวางตุ้ง ไหหลำ จากถิ่นกำเนิดสู่ภูเก็ตสายสัมพันธ์กับแผ่นดินแม่ สัมผัสวิถีชีวิตดั้งเดิมตั้งแต่เริ่มก่อร่างสร้างตัว สัมมาอาชีพ และภูมิปัญญา อาทิ การทำเหมืองแร่ สวนยางพารา วัฒนธรรมการกินอยู่ การสร้างบ้าน เครื่องแต่งกาย ประเพณีอันศักดิ์สิทธิ์ ตลอดจนศึกษาแบบอย่างของผู้ประสบความสำเร็จ รวมไปถึงประวัติโรงเรียนและครูใหญ่คนสำคัญ           ที่อยู่ : 28 ถนนกระบี่ ตำบลตลาดเหนือ อำเภอเมืองภูเก็ต จังหวัดภูเก็ต          เวลาเปิด-ปิด : เปิดทุกวัน ตั้งแต่เวลา 09.00-17.00 น.          โทรศัพท์ : 0 7621 1224          เว็บไซต์ : thaihuamuseum.com และเฟซบุ๊ก phuket thaihua museum

3. บ้านชินประชา          เป็นบ้านเก่าแก่สไตล์ชิโน-โปรตุกีส ที่มีอายุกว่า 100 ปี ซึ่งสร้างขึ้นเป็นแห่งแรกของเกาะภูเก็ตเลยก็ว่าได้ บ้านหลังนี้เป็นบ้านของตระกูลตัณฑวณิช โดยเจ้าของได้อนุรักษ์ตัวอาคารและเครื่องเรือนเครื่องใช้ต่าง ๆ ภายในบ้านไว้เป็นอย่างดี เพื่อให้เป็นพิพิธภัณฑ์ที่แสดงถึงประวัติศาสตร์ความเป็นมาของภูเก็ต ผ่านการใช้ชีวิตของชาวภูเก็ตในช่วง 100 ปีที่ผ่านมา ลักษณะของบ้านมีความโดดเด่นตรงที่เป็นบ้านสองชั้น ประตูบ้านลงรักปิดทอง มีอักษรจีน มีหน้าต่างไม้หลายบาน ภายในบ้านเย็นสบายอากาศถ่ายเทสะดวก เนื่องจากตรงกลางบ้านเปิดโล่งเพื่อระบายอากาศ อีกทั้งยังมีสระน้ำเล็ก ๆ อยู่กลางบ้านเป็นมุมที่น่าสนใจไม่น้อย ในส่วนของพื้นบ้านก็ถูกปูด้วยกระเบื้องจากอิตาลีลวดลายสวยงามสุด ๆ           นอกจากนี้ยังมีบันไดไม้ลวดลายสวยงาม เครื่องเรือนส่วนใหญ่ก็เป็นไม้ฝังมุกนำเข้าจากเมืองจีน อีกทั้งยังมีเครื่องใช้ เครื่องครัวโบราณ ภาพถ่าย และภาพวาดในอดีตที่สวยงามมากมายที่รอให้คุณมาสัมผัส ส่วนท่านใดที่สนใจแต่งกายแบบคนภูเก็ตสมัยก่อนที่เรียกว่า "การแต่งกายแบบบาบ๋า ย่าหยา" ที่นี่เขาก็มีให้ลองใส่ด้วยนะจ๊ะ เก๋สุด ๆ           ที่อยู่ : อำเภอเมือง ทางเข้าอยู่ริมถนนกระบี่ ติดกับ blue elephant restaurant          เวลาเปิด-ปิด : เปิดทุกวัน ตั้งแต่เวลา 09.00-16.30 น. (วันอาทิตย์ปิดเวลา 14.30 น.)          โทรศัพท์ : 0 7621 1281
ภาพจาก aznan / shutterstock.com
4. จุดชมวิวเขารัง          เป็นเนินเขาที่ตั้งอยู่ในตัวเมืองภูเก็ตทางด้านทิศตะวันตกเฉียงเหนือ สามารถนำรถยนต์ขึ้นไปถึงยอดเขาได้ โดยขับขึ้นไปตามถนน "คอซิมบี้" ได้เลย ด้านบนสามารถมองเห็นทัศนียภาพของเกาะภูเก็ตได้อย่างชัดเจน ทั้งหลังคาตึกเก่า สะพานหิน อ่าวฉลอง หาดราไวย์ ฯลฯ เรียกได้ว่าสามารถชื่นชมความงดงามของเมืองภูเก็ตได้รอบด้าน โดยเฉพาะในยามค่ำคืนที่นี่จะมีบรรยากาศโรแมนติก เนื่องจากสามารถมองเห็นแสงไฟระยิบระยับของบ้านเมืองด้านล่างได้อย่างสวยงาม น่าประทับใจ            ที่อยู่ : จากที่ว่าการอำเภอมาทางถนนแม่หลวน จากนั้นเลี้ยวขวาเข้าถนนคอซิมบี้ไปจนสุดทาง หรือจะเข้าจากถนนวชิระข้างโรงพยาบาลวชิระภูเก็ตก็ได้          เวลาเปิด-ปิด : เปิดทุกวัน

5. ถนนคนเดินภูเก็ต           แหล่งช้อปปิ้งสินค้าชิค ๆ ยอดนิยมของเมืองภูเก็ต โดยจะมีร้านค้ามากกว่า 100 ร้าน ตั้งเรียงรายอยู่บนถนนถลาง รวมระยะทางราว ๆ 500 เมตร มีทั้งร้านขายสินค้าพื้นเมือง สินค้าแฮนด์เมด สินค้างานคราฟต์ เสื้อผ้าแฟชั่น รองเท้า กระเป๋า เครื่องประดับ อาหารท้องถิ่น และเครื่องดื่มอร่อย ๆ ท่ามกลางบรรยากาศของตึกสวย ๆ สไตล์ชิโน-โปรตุกีส พร้อมทั้งยังมีผลงานสตรีตอาร์ตและมุมถ่ายรูปสวย ๆ ให้แวะถ่ายรูปตลอดทางเดิน            ที่อยู่ : ถนนถลาง อำเภอเมืองภูเก็ต          เวลาเปิด-ปิด : เปิดทุกวันอาทิตย์ ตั้งแต่เวลา 16.00-22.00 น.          เฟซบุ๊ก : ถนนคนเดินภูเก็ต หลาดใหญ่ 
ภาพจาก ภาพจาก breezy stock / shutterstocks.com 
6. นั่งเรือกอจ๊าน ชมป่าชายเลน        "เรือกอจ๊าน" หรือ "เรือท้ายเป็ด" เป็นเรือสุดคลาสสิกที่สันนิษฐานว่าน่าจะนำมาใช้ในภูเก็ตพร้อมกับชาวจีนที่เข้ามาดูลู่ทางทำมาหากินในอดีต ซึ่ง "กอจ๊าน" หมายถึงอวนจับปลา มีต้นกำเนิดมาจากจีนแผ่นดินใหญ่ โดยจะใช้อวนกอจ๊านกับเรือที่สร้างมาโดยเฉพาะ ที่เรียกว่า "เรือกอจ๊าน" ปัจจุบันนับว่าหาดูได้ยาก และมีในจังหวัดภูเก็ตเพียงแห่งเดียวเท่านั้น โดยลักษณะของตัวเรือจะประกอบไปด้วยไม้ทั้งลำและใช้ชัน (ยางไม้ชนิดหนึ่ง) ในการยารอยต่อระหว่างพื้นไม้ ลำเรือจะมีขนาดเล็กสามารถรับน้ำหนักผู้โดยสารได้มากสุด 8 คน ขับเคลื่อนโดยใช้ผ้าใบและไม้พายยาว จึงทำให้เรือกอจ๊านกลายเป็นเอกลักษณ์ประจำท้องถิ่นภูเก็ต         ทั้งนี้ นักท่องเที่ยวสามารถมานั่งเรือกอจ๊านสัมผัสธรรมชาติทางทะเล ชมป่าชายเลนที่อุดมสมบูรณ์ พร้อมกับแวะดูฝูงลิงแสมที่อาศัยอยู่ในป่าโกงกางกันได้ทุกวัน สนใจติดต่อได้ที่ชมรมกลุ่มกอจ๊าน (ประมงพื้นบ้าน) รีบ ๆ กันหน่อยนะจ๊ะก่อนเรือนี้จะกลายเป็นตำนาน          ที่อยู่ : อำเภอเมือง จากแยกสะพานหิน ตรงมาทางเดียวกับสวนสาธารณะสะพานหิน (ถนนภูเก็ต) จะเจอวงเวียนเล็ก ๆ ให้มาทางด้านขวาสู่สะพานคลองบางใหญ่ ถนนรัตนโกสินทร์ 200 ปี (ท่าเรืออยู่ใกล้ ๆ กับด้านหน้าโรงเผาขยะมูลฝอย)         เวลาเปิด-ปิด : เปิดทุกวัน (กรุณาติดต่อล่วงหน้า)         โทรศัพท์ : 08 9472 6413   7. แหลมพรหมเทพ          แหล่งท่องเที่ยวฮอตฮิตที่ใครต่อใครต่างต้องไปเยือนเมื่อไปถึงจังหวัดภูเก็ต โดยรอบมีทัศนียภาพที่สวยงาม อีกทั้งยังเป็นจุดชมพระอาทิตย์ตกดินที่สวยงามมากที่สุดแห่งหนึ่งของประเทศ ไทยเลยก็ว่าได้ นอกจากนี้ยังเป็นที่ตั้งของประภาคารกาญจนาภิเษก โดยสุดปลายของแหลมพรหมเทพ มีชื่อว่า "แหลมเจ้า" บริเวณตัวแหลมซึ่งยื่นออกไปในทะเล โดดเด่นด้วยต้นตาลที่ยืนต้นตระหง่านเกาะกลุ่มกันอยู่อย่างสวยงาม ฉะนั้นใครที่อยากชมแสงสุดท้ายของวันที่สวยที่สุด...ต้องมาที่นี่ !           ที่อยู่ : ราไวย์ เมืองภูเก็ต จังหวัดภูเก็ต ห่างจากตัวเมืองประมาณ 19 กิโลเมตร ห่างจากหาดราไวย์เลี้ยวขวาไปประมาณ 2 กิโลเมตร          เวลาเปิด-ปิด : เปิดทุกวัน

 8. วัดฉลอง          "วัดฉลอง" หรือ "วัดไชยธาราราม" วัดเก่าแก่คู่บ้านคู่เมืองของจังหวัดภูเก็ต เป็นที่ประดิษฐานรูปหล่อ "หลวงพ่อแช่ม" หรือ "พระครูวิสุทธิองศาจารย์ญาณมุณี" พระครูผู้เป็นที่เลื่อมใสศรัทธาของชาวเมืองภูเก็ต จากเรื่องราวความศักดิ์สิทธิ์และคุณความดีของหลวงพ่อแช่มวัดฉลอง ในการเป็นที่พึ่งให้แก่ชาวบ้านในการต่อสู้กับพวกอั้งยี่ (พวกจีนที่ก่อการกบฏ) โดยท่านได้มอบผ้าประเจียดสีขาวให้ชาวบ้านทุกคนโพกหัวเพื่อเป็นขวัญและกำลัง ใจในการต่อสู้จนชนะพวกอั้งยี่ได้ (ตอนนั้นพวกอั้งยี่เรียกชาวบ้านว่า "พวกหัวขาว")           ภายหลังรัชกาลที่ 5 จึงโปรดเกล้าพระราชทานสมณะศักดิ์แก่หลวงพ่อแช่มวัดฉลองเป็นพระครูวิสุทธิ วงศาจารย์ญาณมุนี ซึ่งท่านก็เป็นที่เคารพเลื่อมใสศรัทธาของชาวภูเก็ตตั้งแต่นั้นเป็นต้นมา แวะไปสักการบูชาเพื่อความเป็นสิริมงคลให้กับตัวเองกันได้ทุกวัน รับรองอิ่มบุญอิ่มใจกันถ้วนหน้าแน่นอน           ที่อยู่ : 70 บ้านฉลอง ถนนเจ้าฟ้า หมู่ที่ 6 ตำบลฉลอง อำเภอเมืองภูเก็ต จังหวัดภูเก็ต            เวลาเปิด-ปิด : เปิดทุกวัน ตั้งแต่เวลา 08.00-17.00 น.           เว็บไซต์ : วัดฉลอง จ.ภูเก็ต chalong temple phuket thailand 

 9. วัดพระทอง (พระผุด)           "วัดพระทอง" หรือ "พระผุด" ซึ่งประดิษฐานอยู่ภายในวิหาร มีลักษณะเป็นพระครึ่งองค์ โดยมีประวัติความเป็นมาว่า "พระผุด" คือพระพุทธรูปทองคำจากเมืองจีน มีอายุราว ๆ 2,000 ปี ชาวทิเบตนำลงเรือมาทางมหาสมุทรอินเดีย แต่เกิดพายุโหมซัดเรือเข้ามายังฝั่งพังงาและเกิดจมลง ต่อมาเกิดฝนตกหนักน้ำท่วมเซาะดินจนเห็นเป็นพระเกตุมาลาโผล่พ้นเหนือพื้นดิน ขึ้นมา          เมื่อเจ้าเมืองทราบได้มีการสั่งการให้ขุดพระพุทธรูปขึ้นมาประดิษฐานไว้บูชา แต่ไม่สามารถขุดขึ้นมาได้ เพราะบางคนถูกตัวต่อตัวแตนอาละวาดเป็นพิษถึงแก่ความตาย เจ้าเมืองจึงสั่งให้ทำที่มุงที่บังเป็นสถานที่กราบไหว้เรื่อยมา ชาวบ้านจึงเรียกว่ากันพระผุด เพราะเป็นพระพุทธรูปที่ผุดขึ้นมาจากพื้นดินโดยมีความสูงประมาณ 1 ศอก ซึ่งคนจีนเรียกว่า "ภูปุ๊ค" (พู่ฮุก) และเมื่อถึงเทศกาลตรุษจีน คนจีนในภูเก็ต พังงา ตะกั่วป่า ท้ายเหมือง และกระบี่ จะพากันมานมัสการเป็นประจำจนถึงทุกวันนี้           ที่อยู่ : หมู่ที่ 7 ตำบลเทพกระษัตรี อำเภอถลาง จังหวัดภูเก็ต            เวลาเปิด-ปิด : เปิดทุกวัน ตั้งแต่เวลา 8.00-17.00 น.
ภาพจาก mosaymay / shutterstock.com
 10. อนุสาวรีย์ท้าวเทพกระษัตรีและท้าวศรีสุนทร          สถานที่ศักดิ์สิทธิ์ที่เมื่อมาถึงภูเก็ตแล้วไม่แวะมาสักการะถือว่ามาไม่ถึง เป็นอนุสาวรีย์สองสตรีผู้กล้าแห่งเมืองถลาง หรือที่รู้จักกันในนาม "คุณหญิงจัน คุณหญิงมุก" ตั้งเด่นเป็นสง่าอยู่ในชุดโจงกระเบน สวมเสื้อแขนกระบอก ห่มตะเบงมาน มือทั้งสองถือดาบ           มีประวัติเล่าว่าในช่วง พ.ศ. 2328 ประเทศไทยถูกพม่ารุกราน โดยศึกครั้งนั้นเรียกกันว่า "สงครามเก้าทัพ" และมีทัพหนึ่งของพม่าบุกมาทางภาคใต้หมายจะตีเมืองถลางให้สำเร็จ ขณะนั้นเจ้าเมืองถลางสามีของคุณหญิงจันเพิ่งเสียชีวิตลงทำให้เมืองถลางขาดผู้นำ คุณหญิงจันและคุณหญิงมุกผู้เป็นน้องจึงอาสาเป็นผู้บัญชาการรบด้วยตัวเอง           โดยได้ออกอุบายลวงพม่าให้ผู้หญิงในเมืองถลางราว 500 คน แต่งตัวเลียนแบบชายชาตรี และแสร้งทำเป็นว่าถือดาบ โดยให้เอาไม้ทองหลางเคลือบดีบุกถือต่างอาวุธ และทำทีจัดขบวนไพร่พลเดินตระเวน และประชุมพลถ่ายเทคนเข้าออกให้เห็นว่าทัพไทยมีพลกำลังเสริมเข้ามาตลอดเวลา ทำให้พม่าลังเลใจที่จะเข้าตี และด้วยระยะเวลาที่ยาวนานส่งผลให้กองทัพพม่าขาดเสบียงอาหาร บาดเจ็บล้มตายเป็นประจำทุกวัน ส่งผลให้กองทัพปั่นป่วนและสูญเสียทหารไปมากกว่า 400 คน ท้ายที่สุดพม่าจึงตัดสินใจยกทัพกลับไป ซึ่งนับเป็นวีรกรรมที่น่าเชิดชูยิ่งนัก ไหน ๆ ก็มาถึงเมืองภูเก็ตกันแล้วควรหาเวลาไปสักการะท่านทั้งสองกันสักครั้ง          ที่อยู่ : บ้านท่าเรือ ตำบลศรีสุนทร อำเภอถลาง จังหวัดภูเก็ต          เวลาเปิด-ปิด : เปิดทุกวัน11. หาดกมลา 
          ชายหาดยอดฮิตที่อยู่ถัดลงมาทางใต้ของหาดสุรินทร์ มีความยาวประมาณ 2 กิโลเมตร เงียบสงบ เป็นส่วนตัว นอกจากนี้ที่นี่ยังมีอนุสรณ์สถานสึนามิ เป็นประติมากรรมชื่อว่า "จิตจักรวาล" ซึ่งสร้างขึ้นเพื่อสะท้อนถึงพิบัติภัยคลื่นยักษ์ที่เคยเกิดขึ้นที่ชาดหาดแห่งนี้ และสื่อถึงแรงหมุนของโลกและการปรับเปลี่ยนของธรรมชาติเพื่อความสมดุล ส่วนในบริเวณทางเหนือของหาดยังมีที่พัก ร้านค้า ร้านอาหาร ไว้คอยบริการนักท่องเที่ยวอย่างครบครัน เหมาะแก่การเดินทางมาพักผ่อนอย่างยิ่ง           ที่อยู่ : อำเภอกะทู้ ริมทางหลวง 4233 จากหาดสุรินทร์ไปทางทิศใต้ 2 กิโลเมตร เข้าทางโรงเรียนบ้านกมลา หรือ สภ.ต.กมลา          เวลาเปิด-ปิด : เปิดทุกวัน

 12. หาดป่าตอง          ชายหาดยอดนิยมอีกแห่งหนึ่ง มีหาดทรายสีขาวละเอียด เหมาะสำหรับลงเล่นน้ำและทำกิจกรรมทางทะเล โดยมักจะมีนักท่องเที่ยวทั้งชาวไทยและชาวต่างชาติเดินทางมาพักผ่อน นอนอาบแดด และเล่นน้ำทะเลกันอย่างล้นหลาม นอกจากนี้บริเวณรอบ ๆ หาดจะมีร้านค้า ร้านอาหาร สิ่งอำนวยความสะดวก รวมไปถึงแหล่งบันเทิงยามค่ำคืนไว้สำหรับบริการนักท่องเที่ยวมากมาย เรียกได้ว่ามาที่นี่รับรองไม่มีเหงา ใครสนใจก็แวะมาเช็กอินริมหาดกันได้เลย            ที่อยู่ : อำเภอกะทู้ ริมถนนทวีวงศ์ (ทางหลวง 4233) จากตัวเมืองมาตามทางหลวง 4029 
ผ่านวัดสุวรรณคีรีวงก์ เลี้ยวซ้ายเข้าถนนราษฎร์อุทิศ 200 ปี 
จากนั้นเลี้ยวขวาเข้าถนนประชานุเคราะห์          เวลาเปิด-ปิด : เปิดทุกวัน

 13. หาดกะรน        ชายหาดขึ้นชื่อสำหรับนักท่องเที่ยวที่แสวงหาความสบาย ชอบความครึกครื้น โดยหาดกะรนเป็นชายหาดที่ยาวที่สุดในเกาะภูเก็ต มีเม็ดทรายสีขาวและละเอียดมาก เหมาะแก่การทำกิจกรรมต่าง ๆ โดยส่วนใหญ่นักท่องเที่ยวที่มาที่นี่จะนิยมมาพักผ่อน นอนอาบแดด เดินเล่นชิล ๆ ผ่อนคลายสบายอารมณ์ ทั้งนี้ หาดกะรนสามารถลงเล่นน้ำได้ แต่ในบางจุดก็อันตราย ควรสังเกตธงสีเหลือง-แดง ก่อนลงเล่น นอกจากนี้บริเวณชายหาดยังมีสิ่งอำนวยความสะดวกมากมาย ทั้งแหล่งช้อปปิ้ง ร้านค้า สถานบันเทิง ตั้งอยู่บริเวณวงเวียนด้านขวาสุดของหาดให้เลือกใช้บริการกันอย่างเต็มที่อีกด้วย          ที่อยู่ : อำเภอเมือง จาดหาดป่าตองลงมาทางทิศใต้ ตามทางหลวง 4233 (ทางขึ้นเขาประมาณ 3 กิโลเมตร)          เวลาเปิด-ปิด : เปิดทุกวัน

  14. หาดกะตะน้อย หาดกะตะใหญ่          2 หาดยอดนิยมที่ขึ้นชื่อในเรื่องความเงียบสงบและสวยงาม โดยหาดกะตะน้อยเป็นชายหาดเล็ก ๆ ที่มีเสน่ห์สวยงามน่าหลงใหล มีหาดทรายสีขาวละเอียดนุ่มเท้า น่าลงเล่นน้ำ ส่วนหาดกะตะใหญ่ก็มีความสวยงามไม่แพ้หาดกะตะน้อย โดยเป็นแหล่งทำกิจกรรมทางน้ำยอดนิยม ทั้งกระดานโต้คลื่น พาราเซล เจ็ตสกี ฯลฯ           นอกจากนี้ยังมีสิ่งอำนวยความสะดวกครบครัน อาทิ สถานที่พัก บริษัท นำเที่ยว ร้านค้า แหล่งบันเทิงต่าง ๆ ไว้สำหรับบริการนักท่องเที่ยวมากมาย สนใจมาใส่บิกินี่อวดโฉมกันได้นะจ๊ะสาว ๆ          ที่อยู่ : อำเภอเมือง จากตัวเมืองมาถึงห้าแยกฉลอง เลี้ยวขวาไปตามทางหลวง 4028 
จะถึงหาดกะตะน้อยก่อน ขับขึ้นมาทางทิศเหนือประมาณ 5 นาทีก็จะถึงหาดกะตะ           เวลาเปิด-ปิด : เปิดทุกวัน


 
15. พระพุทธมิ่งมงคลเอกนาคคีรี           "พระพุทธมิ่งมลคลเอกนาคคีรี" หรือ "วัดพระใหญ่" เป็นที่ประดิษฐานพระพุทธรูปปางมารวิชัยที่ใหญ่ที่สุดบนเกาะภูเก็ตเลยก็ว่าได้ โดยองค์พระงดงามไปด้วยศิลปะร่วมสมัย ประดับผิวด้วยหินอ่อนหยกขาวจากประเทศพม่า โดยหินอ่อนขาวมีน้ำหนักราว ๆ 135 ตัน เลยทีเดียว ซึ่งนับเป็นพระพุทธรูปคู่บ้านคู่เมืองที่ตั้งตระหง่านสูงเด่นเป็นสง่าอยู่บน ยอดเขาที่มีความสวยงดงามมากจริง ๆ           นอกจากนี้บริเวณด้านบนนักท่องเที่ยวยังสามารถสัมผัสกับทัศนียภาพที่สวยงามของเวิ้งหาดกะตะ แหลมพรหมเทพ เกาะแก้วพิสดารได้อย่างสวยงามอลังการอีกด้วย          ที่อยู่ : 42/14 หมู่ 2 ถนนเทพกระษัตรี ตำบลรัษฎา อำเภอเมือง จังหวัดภูเก็ต           เวลาเปิด-ปิด : เปิดทุกวัน ตั้งแต่เวลา 0ุ6.00-19.00 น.          โทรศัพท์ : 08 1891 3827, 0 76373138-9          เว็บไซต์ : mingmongkolphuket.com และ เฟซบุ๊ก big buddhaphuket พระใหญ่เมืองภูเก็ต

 16. ภูเก็ตแฟนตาซี          อาณาจักรมหัศจรรย์ที่รวบรวมความบันเทิงสุดยิ่งใหญ่ เป็นแหล่งท่องเที่ยวที่ถ่ายทอดศิลปวัฒนธรรมไทย โดยมีส่วนสำคัญคือการแสดงศิลปวัฒนธรรมไทยผสมผสานเทคโนโลยีระดับโลก "มหัศจรรย์กมลา" ณ โรงละครวังไอยรา, "ภัตตาคารมโนห์ราทอง" ที่พร้อมให้บริการอาหารบุฟเฟ่ต์ทั้งไทยและนานาชาติ นอกจากนี้ยังมีหมู่บ้านหรรษา แหล่งรวมสินค้าหัตถกรรมไทย และกิจกรรมบันเทิงต่าง ๆ อีกมากมาย สามารถแวะมาชมมหัศจรรย์ความบันเทิงสุดอลังการนี้ได้ ตระการตาสุด ๆ ขอบอก          ที่อยู่ : 99 หมู่ 3 ตำบลกมลา อำเภอกะทู้ จังหวัดภูเก็ต           เวลาเปิด-ปิด : เปิดทุกวันศุกร์-อาทิตย์ ตั้งแต่เวลา 17.00-21.30 น.          โทรศัพท์ : 0 7638 5111, 0 7668 0888          เว็บไซต์ : เฟซบุ๊ก ภูเก็ตแฟนตาซี

 17. สวนน้ำ splash jungle 
          สวนสนุกทางน้ำสุดยิ่งใหญ่ ถูกรังสรรค์ขึ้นมาเพื่อเป็นแหล่งสร้างสรรค์ประสบการณ์ดี ๆ ในวันหยุดพักผ่อน พร้อมกับสร้างความสนุกสนานประทับใจให้กับคุณและคนในครอบครัว ภายในมีการตกแต่งและดีไซน์โดยรวบรวมแหล่งมหัศจรรย์งดงามของโลก ทั้งประติมากรรมแนวอินคา มายา, แอฟริกา เอเชีย, ตุรกี, ยุโรปเหนือ, อเมริกาเหนือ และขั้วโลกเหนือมารวมกันไว้ที่นี่           มีเครื่องเล่นที่เด่น ๆ มากมาย เช่น "เลซี่ ริเวอร์" ที่จะทำให้คุณได้ผจญภัยกับล่องน้ำที่มีความยาวถึง 335 เมตร สุดเร้าใจ ต่อด้วย "เวฟพูล" หรือ "อควา เพลย์พูล" เครื่องเล่นที่จำลองคลื่นสุดมัน รวมไปถึงเครื่องเล่นที่เป็นไฮท์ไลท์อย่าง "บูมเมอแรงโก้" และ "ซูเปอร์โบว์ล" ที่จะทำให้คุณสนุกสนานจนขอต่อรอบสอง นอกจากนี้ยังมีเครื่องเล่นทางน้ำต่าง ๆ ไม่ว่าจะเป็นสไลด์ถังน้ำขนาดใหญ่ ปืนฉีดน้ำหลากหลายขนาดต่างกัน มาร่วมประสบการณ์สุดมันกันได้รับรองจะติดใจจนถอนตัวไม่ขึ้น          ที่อยู่ : ซอยไม้ขาว 4 ตำบลไม้ขาว อำเภอถลาง จังหวัดภูเก็ต          เวลาเปิด-ปิด : เปิดอีกครั้งในเดือนกันยายน 2563 (ข้อมูล ณ วันที่ 26 สิงหาคม 2563)          โทรศัพท์ : 0 7637 2111          เว็บไซต์ : เฟซบุ๊ก splash jungle water park
ภาพจาก เฟซบุ๊ก splash jungle water park 
18. แหลมกระทิง         
 จุดชมวิวแห่งใหม่ของจังหวัดภูเก็ต มองเห็นทะเลอันดามันเกือบ 360 องศา 
สำหรับใครที่อยากเดินทางมายังจุดชมวิวแห่งนี้ 
อาจต้องเดินทางมาตั้งแต่ช่วงบ่าย ๆ เพราะหากมาหลังพระอาทิตย์ตกจะมืดมาก 
และเดินลำบาก โดยเริ่มต้นเส้นทางผ่านหาดในหานมาทางอ่าวเสน 
หรือจะเริ่มต้นที่อ่าวเสน หรือเดินขึ้นไปทางกำแพงเล็ก ๆ 
ก่อนถึงบ้านกระทิงรีสอร์ทก็ได้ แนะนำให้ใส่รองเท้าผ้าใบ 
เพราะคุณจะต้องเดินผ่านโขดหิน ซึ่งอาจเผลอลื่นและเป็นอันตรายได้ 
ตลอดทางคุณจะมองเห็นวิวที่ทำให้คุณต้องร้องว้าว ! ประมาณ 45 นาที 
ก็จะถึงแหลมกระทิง และอย่างที่บอกไปแล้วว่าทางกลับค่อนข้างมืด 
เราจึงไม่แนะนำให้อยู่ดูพระอาทิตย์ตกดิน

19. บ้านตีลังกา           บ้านกลับหัวสุดแปลกแห่งแรกในประเทศไทย ที่จะทำให้คุณสนุกสนานกับการกลับหัว แปลก แหวกแนว ไม่ซ้ำใคร ภายในมีมุมถ่ายรูปมากมายให้ได้โชว์แอ็คชั่นกันอย่างเต็มที่ นอกจากนี้ยังมีสวนไม้พิศวงที่จะทำให้คุณและผองเพื่อนเสมือนเดินอยู่ในเขาวงกตคดเคี้ยวไปมาให้ได้หาทางออกกันอย่างสนุกสนาน ใครที่อยากได้ภาพสุดแนวไปโชว์ในโซเชียลก็แวะมาเที่ยวได้ตลอดนะจ๊ะ รับรองว่าเพื่อน ๆ ของคุณต้องอิจฉาตาร้อนกันแน่ ๆ           ที่อยู่ : 20/20 ถนนเทพกระษัตรี หมู่ 5 ตำบลเกาะแก้ว อำเภอเมือง จังหวัดภูเก็ต          เวลาเปิด-ปิด : เปิดทุกวัน ตั้งแต่เวลา 09.30-18.00 น.          โทรศัพท์ : 0 7637 6245          เว็บไซต์ : upsidedownhouse-phuket.com  
ภาพจาก upsidedownhouse-phuket.com  
20. phuket simon cabaret          อาณาจักรความบันเทิงยามค่ำคืนที่จัดแสดงโชว์สุดตื่นตาตื่นใจของสาว ๆ ชาวเลดี้บอย ที่พร้อมพานักท่องเที่ยวก้าวเข้าสู่โลกแห่งเทพนิยาย ด้วยโชว์และเครื่องแต่งกายสุดอลังการที่มีการผสมผสานวัฒนธรรมไทยเข้ากับศิลปะการแสดงของชาติอื่น ๆ ได้อย่างลงตัว ซึ่งการแสดงแต่ละชุดสามารถเรียกเสียงฮือฮาจากผู้ชมได้ไม่น้อย ทั้งการร่ายรำอันอ่อนช้อยแบบไทย ๆ การลิปซิงค์ระดับมืออาชีพ ฯลฯ ภายใต้บรรยากาศสุดอลังการพร้อมฉากสวยงามตระการตา ใครที่มาภูเก็ตแล้วไม่แวะมาดูระวังจะเสียใจนะจ๊ะ          ที่อยู่ : 8 ถนนสิริราชย์ อำเภอป่าตอง จังหวัดภูเก็ต           เวลาเปิด-ปิด : เปิดทุกวัน วันละ 3 รอบ เวลา 18.00 น. 19.30 น. และ 21.00 น. (ณ วันที่ 26 สิงหาคม 2563 ยังไม่เปิดให้บริการ เนื่องจากสถานการณ์ covid-19)          โทรศัพท์ : 0 7634 2114-6          เว็บไซต์ : phuket-simoncabaret.com และ เฟซบุ๊ก phuket simon cabaret show 
ภาพจาก เฟซบุ๊ก phuket simon cabaret show
21. จุดชมวิวกังหันลม 
                   จุดชมวิวด้านทิศใต้ของเกาะภูเก็ต อยู่ถัดมาจากแหลมพรหมเทพเล็กน้อย จากจุดชมวิวแห่งนี้จะมองเห็นแหลมพรหมเทพและหาดยะนุ้ย (หาดเล็ก ๆ ที่อยู่ระหว่างแหลมพรหมเทพกับจุดชมวิวแห่งนี้) อีกด้านหนึ่งจะมองเห็นหาดในหานอยู่ไกล ๆ จุดชมวิวแห่งนี้นักท่องเที่ยวส่วนใหญ่อาจจะไม่ค่อยรู้จัก จึงมีคนไม่มากนัก สามารถหลบผู้คนจากแหลมพรหมเทพมาชมพระอาทิตย์ตกดินที่นี่ได้ รับรองสวยงดงามไม่แพ้กัน           ที่อยู่ : จุดบนสุดของยอดเขาที่อยู่ระหว่างหาดยะนุ้ย และหาดในหาน ตำบลราไวย์          เวลาเปิด-ปิด : เปิดทุกวัน

 22. สถานแสดงพันธุ์สัตว์น้ำภูเก็ต          สถานแสดงพันธุ์สัตว์น้ำภูเก็ต ตั้งอยู่ที่แหลมพันวา ตำบลวิชิต อำเภอเมือง จังหวัดภูเก็ต เป็นอควาเรียมที่จัดแสดงพันธุ์สัตว์น้ำจืดและน้ำเค็มที่น่าสนใจมากที่สุดแห่งหนึ่งของเมืองไทย มีโซนจัดแสดงมากถึง 13 โซน และสัตว์ทะเลและสัตว์น้ำจืดมากกว่า 130 ชนิด มีอุโมงค์ปลายาวประมาณ 10 เมตร ให้ได้ตื่นเต้นกับปลาหลากหลายชนิดและสีสัน พร้อมทั้งมีปลาหายากให้ได้ชมกันด้วย ทั้งนี้ ในจุดสุดท้ายของอควาเรียมก็จะเป็นเส้นทางศึกษาธรรมชาติ ซึ่งนักท่องเที่ยวจะได้อิ่มเอมกับป่าไม้และวิวริมทะเลแหลมพันวา คุ้มค่ากับการมาเยือนแน่นอน          ที่อยู่ : 51 ถนนศักดิเดช ตำบลวิชิต อำเภอเมืองภูเก็ต            เวลาเปิด-ปิด : เปิดให้บริการทุกวัน ตั้งแต่เวลา 08.30-16.30 น.            เว็บไซต์ :  phuketaquarium.org และ เฟซบุ๊ก phuket aquarium 

 
ภาพจาก serg zastavkin / shutterstock.com


23. flying hanuman          สถานที่ทำกิจกรรมผจญภัยเชิงอนุรักษ์แนว eco-adventure สุดเร้าใจ เหมาะสำหรับผู้ที่ไม่กลัวความสูง รักความท้าทาย โดยนักท่องเที่ยวจะได้โหนสลิงหรือที่เรียกว่า zipline บนยอดเขาน้ำตกกระทู้ พร้อมทัวร์ป่าอันอุดมสมบูรณ์ของภูเก็ต ซึมซับความงดงามของธรรมชาติ และเรียนรู้พันธุ์ไม้พื้นเมืองนานาชนิด           โดยมีกิจกรรมให้ทำทั้งหมด 28 ฐาน แต่ละฐานสร้างความตื่นเต้นเร้าใจได้ไม่น้อย ทั้งโหนสลิงจากต้นไม้ต้นหนึ่งไปอีกต้นหนึ่ง เดินบนสะพานกลางอากาศ เดินบันไดวนรอบต้นไม้ใหญ่ สเกตบอร์ดกลางอากาศ โรยตัวจากต้นไม้สูง 40 เมตร ฯลฯ มาร่วมลุ้นและตื่นเต้นไปพร้อม ๆ กัน ใครที่มีหัวใจแอดเวนเจอร์เราขอท้าให้มาประลอง          ที่อยู่ : 89/16 หมู่ 6 ซอยน้ำตกกะทู้ ถนนวิชิตสงคราม ตำบลกะทู้ อำเภอกะทู้ จังหวัดภูเก็ต          เวลาเปิด-ปิด : เปิดทุกวัน ตั้งแต่เวลา 08.00-17.00 น. (ณ วันที่ 26 สิงหาคม 2563 ปิดปรับปรุงชั่วคราว)          โทรศัพท์ : 08 1979 2332          เว็บไซต์ : flyinghanuman.com และ เฟซบุ๊ก flying hanuman 
ภาพจาก flyinghanuman.com
          มาเมืองภูเก็ตทั้งทีต้องเที่ยวให้เต็มที่ว่าไหมล่ะ ก่อนกลับก็แวะหาทานอะไรอร่อย ๆ พร้อมซื้อของฝากติดไม้ติดมือกันสักนิด ยังไงก็ขอให้มีความสุขกับทริปนี้กันถ้วนหน้าแล้วกันนะ ^^หมายเหตุ : ข้อมูลอาจมีการเปลี่ยนแปลงกรุณาตรวจสอบอีกครั้ง ขอบคุณข้อมูลจาก , tat phuket : tourism authority of thailand, phuket office, phuketcity.go.th, phuket.go.th, thaihuamuseum.com, เฟซบุ๊ก phuket thaihua museum, flyinghanuman.com, เฟซบุ๊ก flying hanuman, phuketbungy.com, เฟซบุ๊ก jungle bungy jump phuket, phuket-simoncabaret.com, เฟซบุ๊ก phuket simon cabaret show, upsidedownhouse-phuket.com, phuket3dmuseum.com, เฟซบุ๊ก splash jungle water park, เฟซบุ๊ก ภูเก็ตแฟนตาซี, mingmongkolphuket.com   


ประเด็นที่เกี่ยวข้อง




บุคคลที่เกี่ยวข้อง




สถานที่ที่เกี่ยวข้อง




ประเด็นที่เกี่ยวข้อง











เรื่องที่คุณอาจสนใจ













เรื่องที่คุณอาจสนใจ






23 ที่เที่ยวภูเก็ต สัมผัสเสน่ห์เมืองสุดคลาสสิกไม่เสื่อมคลาย





อัปเดตล่าสุด 26 สิงหาคม 2563 เวลา 18:28:30
 1,427,687 อ่าน








อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย








top





ที่เที่ยว:
ที่เที่ยว
สถานที่ท่องเที่ยว
ที่ท่องเที่ยว
ทะเล
วัด
ท่องเที่ยว
พิพิธภัณฑ์
กรุงเทพ
เที่ยว
ที่เที่ยวเชียงใหม่


ที่เที่ยวฮิต:
สวนนงนุช
ไอคอนสยาม
ภูกระดึง
เที่ยวเพชรบุรี
กาญจนบุรี
คําชะโนด
เที่ยวเชียงใหม่
พัทยา
ภูทับเบิก
ม่อนแจ่ม


เที่ยวทะเล:
เกาะล้าน
เกาะกูด
เกาะขาม
ระยอง
กระบี่
ชะอำ
เสม็ด
เกาะช้าง
ภูเก็ต
หาดเตยงาม


ที่พัก :
hotels
โรงแรม
ที่พัก
รีสอร์ท
ที่พักเกาะล้าน
ที่พักหัวหิน
ที่พักกาญจนบุรี
ที่พักพัทยา 
ที่พักเขาใหญ่
ที่พักเขาค้อ 


ร้านอาหาร - กาแฟ :
ร้านอาหาร 
บุฟเฟ่ต์
ร้านกาแฟ
ตลาดน้ําอัมพวา
ร้านอาหารเชียงใหม่
ร้านอาหารญี่ปุ่น
คาเฟ่
ร้านกาแฟเชียงใหม่
ร้านกาแฟนครปฐม
อาหารเกาหลี


เรื่องอื่น ๆ  :
ปฏิทินวันหยุด 2565
วันขึ้นปีใหม่ 
วันเด็ก 2565
วันครู 2565
ปฏิทิน 2565
ตรุษจีน 2565
แคปชั่นเที่ยว
วันวาเลนไทน์
เราเที่ยวด้วยกัน 
ดูดวง 2565









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย

































