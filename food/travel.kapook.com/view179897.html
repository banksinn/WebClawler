




สถานที่ท่องเที่ยว คัดเน้น ๆ 50 ที่เที่ยวไทย











































































x close

















travel



ข่าว-ความรู้
ข่าว
ข่าวบันเทิง
ฟุตบอล
การเงิน
การศึกษา


บันเทิง
รูปภาพ
ดูหนัง
music station
ละคร
บันเทิงเกาหลี


ไลฟ์ไตล์
ดูดวง
ผู้หญิง
ผู้ชาย
สุขภาพ
ท่องเที่ยว
สูตรอาหารง่ายๆ


ช้อปปิ้ง
รถยนต์
บ้านและการตกแต่ง
มือถือ
ราคาทอง
ราคาน้ำมัน


วาไรตี้
แต่งงาน
แม่และเด็ก
สัตว์เลี้ยง
infographic


บริการ
แอปฯ กระปุก
คอร์สออนไลน์
เรียนเลขออนไลน์
ติดต่อโฆษณา
แจ้งปัญหา
ร่วมงานกับเรา





 







หน้าแรก

เที่ยวไทย

ทะเล

ภูเขา

เที่ยวกรุงเทพ

ต่างประเทศ

ที่พัก

ร้านอาหาร

ร้านกาแฟ

คลิป




 


travel
ท่องเที่ยวไทย






สถานที่ท่องเที่ยว คัดเน้น ๆ 50 ที่เที่ยวไทย มีครบทั้งวัด ทะเล ภูเขา 




781,316อ่าน







0















           สถานที่ท่องเที่ยวในประเทศไทยมีอยู่มากมาย ทั้งที่เที่ยวทะเล ภูเขา วัด หรือวิถีชีวิตของผู้คน แต่บางคนก็เลือกไม่ถูกไม่รู้จะไปท่องเที่ยวที่ไหนดี เราเลยหยิบเอาแหล่งท่องเที่ยวฮอตฮิตมาแนะนำ    






          ไม่ว่าจะฤดูไหน ๆ สภาพอากาศเป็นอย่างไร คนไทยก็ชื่นชอบที่จะออกไปท่องเที่ยวพักผ่อนตามจังหวัดต่าง
 ๆ เพื่อชาร์จแบตฯ เพิ่มพลังชีวิตให้กับตัวเอง 
จึงไม่แปลกที่พอถึงเทศกาลหยุดยาวทีไร สถานที่ท่องเที่ยวทั่วประเทศจะเต็มไปด้วยผู้คนที่ไปสูดอากาศบริสุทธิ์ เสพวิวสวย ๆ 
ชมวิถีชีวิตของชาวบ้าน หรือชิมอาหารท้องถิ่นอร่อย ๆ วันนี้เราเลยคัดเน้น ๆ 50 สถานที่ท่องเที่ยว ยอดนิยมมากระตุ้นต่อมเที่ยวกันค่ะ ไปดูสิว่าคุณเคยไปเยือนมาแล้วหรือยัง โดยเริ่มกันที่...



18 สถานที่ท่องเที่ยวทะเลยอดนิยม



 



1. อุทยานแห่งชาติหมู่เกาะสิมิลัน จังหวัดพังงา

  
          
ดินแดนที่อุดมไปด้วยผืนน้ำทะเลสีฟ้าเทอร์ควอยซ์ มีเกาะหลัก ๆ ทั้งหมด 11 
เกาะ ได้แก่ เกาะหูยง (เกาะหนึ่ง), เกาะปายัง (เกาะสอง), เกาะปาหยัน 
(เกาะสาม), เกาะเมียง (เกาะสี่), เกาะห้า, เกาะหก, เกาะปายู (เกาะเจ็ด), 
เกาะสิมิลัน (เกาะแปด), เกาะบางู (เกาะเก้า), เกาะตาชัย และเกาะบอน ซึ่งล้วนแต่มีหาดทรายที่สวยงาม พร้อมกับแนวปะการังที่อุดมสมบูรณ์ 
นักท่องเที่ยวจะได้พบเห็นสัตว์ทะเลที่หลากหลาย 
นอกจากนี้หมู่เกาะสิมิลันยังมีเส้นทางศึกษาธรรมชาติและจุดชมวิวที่สวยงามตามเกาะต่าง
 ๆ อีกด้วย ทั้งนี้อุทยานแห่งชาติหมู่เกาะสิมิลัน 
จะเปิดให้นักท่องเที่ยวเข้าเที่ยวชมตั้งแต่วันที่ 16 ตุลาคม - 15 
พฤษภาคม ของทุกปี

          + ข้อควรรู้หมู่เกาะสิมิลัน ทะเลในฝันของนักท่องเที่ยวทั่วโลก



2. อุทยานแห่งชาติหมู่เกาะสุรินทร์ จังหวัดพังงา           
สวรรค์แห่งการดำน้ำที่ใคร ๆ ต่างก็ต้องการมาสัมผัสสักครั้ง เกาะต่าง ๆ 
เต็มไปด้วยแนวปะการังหลากสีสัน 
เป็นสถานที่ดำน้ำลึกและน้ำตื้นยอดนิยมของคนทั่วโลก ผืนน้ำทะเลใสสะอาด 
พร้อมทั้งหาดทรายยังขาวเนียนนุ่ม มองดูโดดเด่นกลางทะเลอันดามัน 
บอกเลยว่าพลาดไม่ได้ 
ทั้งนี้อุทยานแห่งชาติหมู่เกาะสุรินทร์จะเปิดให้นักท่องเที่ยวเข้าเที่ยวชมตั้งแต่วันที่
 16 ตุลาคม - 15 พฤษภาคม ของทุกปี          + พาไปตะลุย 10 ที่เที่ยวในอุทยานแห่งชาติหมู่เกาะสุรินทร์



3. หมู่เกาะพีพี จังหวัดกระบี่          
หมู่เกาะที่เป็นส่วนหนึ่งของอุทยานแห่งชาติหาดนพรัตน์ธารา-หมู่เกาะพีพี โดยมีภาพของเวิ้งอ่าวคู่ อันเป็นสัญลักษณ์ของเกาะพีพี ที่ดึงดูดให้นักท่องเที่ยวทั่วโลกมาเยือนทะเลไทยอย่างมากมาย 
หาดทรายขาวของทั้งอ่าวต้นไทรและอ่าวโละดาลัม พร้อมทั้งน้ำทะเลใส 
สร้างความประทับใจให้กับนักท่องเที่ยวตลอดมา อีกทั้งอ่าวมาหยาอันเลื่องชื่อ
 ซึ่งอยู่ท่ามกลางอ้อมกอดของภูเขาหินปูน จะทำให้คุณจดจำเกาะพีพีไม่มีวันลืม          + เที่ยวกระบี่ เที่ยวหมู่เกาะพีพี 

4. เกาะหลีเป๊ะ จังหวัดสตูล           
สัมผัสหาดทรายขาวสะอาด น้ำทะเลสีฟ้าครามใส 
พร้อมทั้งแนวปะการังที่อุดมสมบูรณ์ 
และยังชุกชุมไปด้วยปลาและสัตว์ทะเลอีกหลากหลายชนิดของเกาะหลีเป๊ะ 
เรียนรู้วิถีชีวิตชาวอูรักลาโว้ย และร่วมสนุกสนานกับสีสันบนเกาะเล็ก ๆ 
กลางทะเลอันดามันที่คุณจะไม่มีวันลืม          + 15 เรื่องน่ารู้ก่อนเที่ยวเกาะหลีเป๊ะ รู้ไว้จะได้เที่ยวเพลิน ๆ



5. เกาะตะรุเตา จังหวัดสตูล           ดินแดนของนักโทษการเมืองในอดีต 
ที่เล่าขานกันว่าเป็นนรกกลางทะเลอันดามัน 
ทว่าปัจจุบันกลับกลายเป็นสวรรค์ของผู้รักการเดินทางไปเสียแล้ว 
เหตุเพราะมีทิวทัศน์ที่งดงาม ผืนน้ำใสสีมรกต 
ทรัพยากรใต้ท้องทะเลก็ยังคงอุดมสมบูรณ์ อีกทั้งยังมีประติมากรรมธรรมชาติที่
 "เกาะไข่" และหาดหินบน "เกาะหินงาม" หรือ "เกาะอาดัง เกาะราวี" 
ที่มีหาดทรายสีขาวนุ่มเนียนละเอียดลออ รวมไปถึงอีกหลายเกาะ 
หลายอ่าวที่แสนงดงาม          + เกาะตะรุเตา สวรรค์ของนักเดินทาง ผู้หลงรักท้องทะเล

6. เกาะกระดาน จังหวัดตรัง           
เพลิดเพลินไปกับหาดทรายขาวสะอาด น้ำทะเลใสแจ๋ว และแนวปะการังที่สวยงาม 
ท่ามกลางบรรยากาศที่เงียบสงบ เรียนรู้วิถีชีวิตชาวบ้านที่เรียบง่าย 
และห้ามพลาดการเข้าร่วมงานวิวาห์ใต้สมุทร 
อันเป็นกิจกรรมที่โด่งดังไปทั่วโลก เกาะกระดาน จังหวัดตรัง 
จึงเป็นสถานที่ท่องเที่ยวในทะเลตรังที่คุณต้องไม่พลาด          + เกาะกระดาน ความงดงามของท้องทะเลตรัง

7. เกาะรอก จังหวัดกระบี่           เจ้าของฉายาราชินีแห่งอันดามัน 
ด้วยธรรมชาติทั้งป่าเขาบนเกาะและธรรมชาติใต้ท้องทะเลยังคงมีความอุดมสมบูรณ์อย่างมาก
 มีหาดทรายขาวสะอาดโดดเด่น น้ำทะเลเป็นสีฟ้าใส 
สามารถมองเห็นใต้ทะเลได้อย่างชัดเจน อีกทั้งยังมีแนวปะการังหลากสีสัน 
ที่นี่จึงกลายเป็นจุดดำน้ำยอดนิยมสำหรับคนรักการดำน้ำ          + 9 เหตุผลดี ๆ ว่าทำไมต้องไปเที่ยวเกาะรอกดูสักครั้ง

8. ถ้ำมรกต จังหวัดตรัง          
หรือเรียกอีกชื่อหนึ่งว่า "ถ้ำน้ำ" ตั้งอยู่บริเวณเกาะมุก 
มีความยาวทั้งหมด 80 เมตร 
ที่นี่ถือเป็นถ้ำน้ำทะเลที่มีความงดงามตระการตาอย่างมาก 
จากปากทางเข้าถ้ำซึ่งเป็นโพรงเล็ก ๆ จะเข้า-ออกได้เฉพาะช่วงน้ำลงเท่านั้น 
ปากถ้ำเป็นโพรงเล็ก ๆ การเข้า-ออกจะต้องลอยคอในน้ำ 
ลอดถ้ำอันมืดมิดผ่านเส้นทางคดโค้ง ระยะทางจากปากถ้ำเข้าไปประมาณ 80 เมตร 
เข้าแถวเรียงหนึ่งตามคนนำทาง จับคนข้างหน้าไว้ให้มั่น ไม่งั้นอาจหลงทางได้ 
เมื่อพ้นปากถ้ำออกมาอีกด้านหนึ่งจะเป็นหายทรายขาวสะอาด น้ำใสน่าเล่น 
ล้อมรอบด้วยหน้าผาสูงชัน 
ที่มีท้องฟ้าเป็นหลังคาและผนังแต่งแต้มด้วยลายเขียวของใบไม้          + ถ้ำมรกต ความมหัศจรรย์กลางทะเลตรัง

9. เกาะปันหยี จังหวัดพังงา          
เกาะกลางทะเลตั้งอยู่ที่บ้านท่าด่าน ตำบลเกาะปันหยี อำเภอเมือง จังหวัดพังงา
 เป็นหมู่บ้านของชาวมุสลิมกลางน้ำ ซึ่งมีมายาวนานมากกว่า 200 ปี  
ชาวบ้านยังคงใช้วิถีชีวิตแบบชาวเลแท้ ๆ ภายในเกาะมีบ้านเรือนของชาวบ้าน 
ที่สร้างขึ้นจากวัสดุธรรมชาติ มีมัสยิด รวมทั้งสนามฟุตบอลขนาดเล็กของเด็ก ๆ
 ในหมู่บ้าน นอกจากนักท่องเที่ยวจะได้ชื่นชมวิถีชีวิตอันเรียบง่ายแล้ว 
ยังจะได้ลิ้มลองอาหารทะเลสดใหม่ อาหารพื้นเมือง 
พร้อมทั้งเลือกซื้อสินค้าแฮนด์เมดของชาวบ้านอีกด้วย          + 15 เรื่องน่ารู้เกาะปันหยี จ.พังงา อัศจรรย์วิถีชีวิตหมู่บ้านกลางทะเล

10. เกาะพยาม จังหวัดระนอง          
เกาะที่มีขนาดใหญ่รองลงมาจากเกาะช้าง (ระนอง) 
ตอนกลางของพื้นที่เกาะเป็นป่าไม้และสัตว์ป่านานาชนิด เช่น นก ลิง และหมูป่า
 ที่นี่ยังมีบ้านพักเอาไว้บริการนักท่องเที่ยวทั้งแบบวิลล่ากลางน้ำ วิวสวย 
จนได้รับการขนานนามว่าเป็นมัลดีฟส์เมืองไทย เกาะพยามมีหาดใหญ่ ๆ อยู่ 5 หาด
 มีป่า ต้นไม้ใหญ่ หาดชายเลน สวนยาง และเป็นแหล่งดูนกเงือก 
พูดได้ว่าเกาะพยามยังเป็นสถานที่ท่องเที่ยวที่มีธรรมชาติค่อนข้างอุดมสมบูรณ์แห่งหนึ่งเลยทีเดียว          + ที่เที่ยวเกาะพยาม ระนอง กับกิจกรรมสนุก ๆ ไปได้ทั้งปีไม่เหงา

11. เกาะนางยวน จังหวัดสุราษฎร์ธานี           
เกาะเล็ก ๆ ที่เงียบสงบ ตั้งอยู่ข้างเกาะเต่า ประกอบด้วยเกาะเล็ก ๆ 3 เกาะ 
เชื่อมต่อด้วยแนวสันทรายสีขาวสะอาดตา 
ล้อมรอบไปด้วยน้ำทะเลสีฟ้าใสอย่างงดงาม 
เป็นเอกลักษณ์ที่ทำให้คนทั่วโลกรู้จักเกาะนางยวน ซึ่งเป็นเพียงเกาะเล็ก ๆ 
กลางอ่าวไทยที่เงียบสงบ มีแนวปะการังสวยงาม 
เป็นสวรรค์ของนักดำน้ำที่ต้องมาเยือนกันสักครั้ง          + หนีไปติด 15 เกาะในทะเลไทย ไม่ไปเดี๋ยวเชยนะ

12. เกาะเต่า จังหวัดสุราษฎร์ธานี           
ห่างจากเกาะนางยวนไปประมาณ 480 เมตร ก็จะเป็นที่ตั้งของเกาะเต่า 
ที่นี่มีธรรมชาติของท้องทะเลที่สวยงามไม่แพ้เกาะนางยวน ทั้งน้ำทะเลสีฟ้าใส 
หาดทรายขาวและเงียบสงบ มีโรงแรมและรีสอร์ตหรูหรา 
สามารถหลบมาพักผ่อนหย่อนใจได้อย่างดีเยี่ยม          + หนีร้อนท่องทะเล เกาะเต่า จ.สุราษฎร์ธานี



13. เกาะสมุย จังหวัดสุราษฎร์ธานี           
เกาะกลางทะเลอ่าวไทย จังหวัดสุราษฎร์ธานี ที่ไม่ได้มีเพียงแค่หาดทรายขาวสะอาด 
และน้ำทะเลใสสวยงามเท่านั้น 
แต่ที่นี่ยังเป็นสถานที่แห่งความสนุกสนานเต็มรูปแบบ 
มีกิจกรรมมากมายที่จัดขึ้นเพื่อสร้างสีสันให้เกาะสมุย 
พร้อมทั้งยังมีสิ่งอำนวยความสะดวกครบครัน รวมทั้งยังเดินทางได้ง่าย ๆ 
ด้วยเครื่องบิน 
เพราะมีสนามบินสไตล์บูติกที่มีความสวยงามติดอันดับโลกรองรับอยู่บนเกาะแห่งนี้อีกด้วย          + 17 ข้อน่ารู้ก่อนไปเที่ยวเกาะสมุย รู้ไว้จะได้ไม่เที่ยวแบบงง ๆ

14. เกาะช้าง จังหวัดตราด          
เกาะที่ใหญ่ที่สุดเป็นอันดับ 2 ของเมืองไทย แห่งท้องทะเลตราด เพียบพร้อมไปด้วยทรัพยากรทางธรรมชาติทั้งป่าเขาและท้องทะเลที่สวยงาม 
อีกทั้งยังมีสิ่งอำนวยความสะดวกครบครัน 
เป็นสถานที่ชมพระอาทิตย์ตกทะเลที่สวยงามที่สุดแห่งหนึ่งของเมืองไทย 
หากใครได้มาดินเนอร์ริมชายหาดที่เกาะแห่งนี้...บอกเลยว่าจะฟินมาก !          + เกาะช้าง ที่เที่ยวตราด สถานที่น่าไปเยือนทางภาคตะวันออก

15. เกาะเสม็ด จังหวัดระยอง          
ที่เที่ยวทางทะเลสุดโรแมนติกที่อยู่ใกล้กรุงเทพฯ เพียงแค่เอื้อม 
ซึ่งมาพร้อมกับหาดทรายยาวสวยงาม มีน้ำทะเลใสโอบล้อม 
นอกจากนี้ที่นี่ยังเป็นดินแดนแห่งความบันเทิง มีผับบาร์ 
ร้านอาหารริมทะเลมากมาย รวมทั้งยังมีกิจกรรมทางน้ำมัน ๆ ให้เล่นกันด้วย ทางด้านที่พักเกาะเสม็ดก็มีให้เลือกหลากแบบหลายสไตล์ เรียกได้ว่าตอบโจทย์ทุกความต้องการ          + เรื่องน่ารู้เกาะเสม็ด ระยอง ใกล้กรุงเทพฯ มีเวลาน้อยก็เที่ยวได้



16. เกาะล้าน จังหวัดชลบุรี          ดินแดนสวรรค์แห่งท้องทะเลที่อยู่ใกล้กรุงเทพฯ มาก ๆ 
ไม่มีรถก็สามารถไปได้ง่าย ๆ ค่าใช้จ่ายไม่สูงมากนัก ที่สำคัญน้ำทะเลใส 
หาดทรายขาวมาก ๆ มีกิจกรรมทางน้ำให้เลือกทำเยอะไปหมด ไม่ว่าจะเป็นดำน้ำดูปะการัง เล่นกีฬาทางน้ำอย่างเรือลากร่มชูชีพ เรือสกี หรือสกู๊ตเตอร์ แถมยังมีที่พักเกาะล้านหลายสไตล์ ราคาโดนใจ 
ให้เลือกสรรตามใจชอบอีกเพียบ          + เกาะล้าน สารพันเรื่องน่ารู้ เที่ยวทะเลใกล้กรุงเทพฯ ด้วยตัวเองไม่ยาก



17. เกาะกูด จังหวัดตราด             
หากถามถึงทะเลไทยที่สวยงาม เชื่อได้เลยว่าจะต้องมีชื่อของ "เกาะกูด" 
อยู่ด้วยอย่างแน่นอน เกาะกูดมีฐานะเป็นอำเภอหนึ่งในจังหวัดตราด 
บริเวณโดยรอบล้อมรอบไปด้วยแนวปะการังที่สวยงามและท้องทะเลสีฟ้าครามใส 
มีหาดทรายขาว สะอาด เนียนนุ่ม บนเกาะมีธรรมชาติที่อุดมสมบูรณ์ 
เพียบพร้อมไปด้วยสิ่งอำนวยความสะดวกมากมาย          + เรื่องน่ารู้ก่อนเที่ยวเกาะกูด อันดามันแห่งทะเลตะวันออก

18. เกาะหมาก จังหวัดตราด           
เกาะสวยที่ตั้งอยู่ระหว่างเกาะช้างและเกาะกูด 
ที่นี่มีธรรมชาติของทั้งบนเกาะและในท้องทะเลที่สวยงามอุดมสมบูรณ์ 
น้ำทะเลจะเป็นสีฟ้าอมเขียวใส 
สามารถมองเห็นแนวปะการังใต้ท้องทะเลได้จากบนเรืออย่างงดงาม 
อีกทั้งบนเกาะยังเต็มไปด้วยสวนมะพร้าวอันร่มรื่น 
มีอ่าวและหาดทรายสวยงามหลายแห่ง 
ทำให้นักท่องเที่ยวได้ใกล้ชิดธรรมชาติอย่างเต็มที่ 
ชาวบ้านบนเกาะยังคงใช้ชีวิตเรียบง่ายเช่นเดียวกับที่เกาะกูด 
ที่นี่จึงเงียบสงบ เหมาะสำหรับคนที่ต้องการหาที่พักผ่อนอย่างแท้จริง          + 25 ข้อควรรู้เกาะหมาก จังหวัดตราด รู้ไว้ไปเที่ยวได้แบบกูรู




11 สถานที่ท่องเที่ยวภูเขาสุดฮิต 



 


 19. ภูทับเบิก จังหวัดเพชรบูรณ์           
ถ้าถามถึงดินแดนทะเลหมอกสุดอลังการในเมืองไทย 
หนึ่งในนั้นต้องมีภูทับเบิกอย่างแน่นอน 
ด้วยภูทับเบิกถูกโอบล้อมไปด้วยขุนเขาทั้งน้อยใหญ่ 
บริเวณโดยรอบเป็นป่าเขาเขียวขจีสมบูรณ์ 
ทำให้ในช่วงหน้าฝนและหน้าหนาวจะเกิดปรากฏการณ์ทะเลหมอกสุดอลังการ 
อีกทั้งยังมีอากาศหนาวเย็นตลอดทั้งปี ทำให้ผู้มาเยือนรู้สึกประทับใจ          + เที่ยวภูทับเบิกช่วงไหนดี เดินทางอย่างไร คำถามเหล่านี้มีคำตอบ



20. เขาค้อ จังหวัดเพชรบูรณ์            
เขาค้อ สถานที่ท่องเที่ยวห้ามพลาดของจังหวัดเพชรบูรณ์ 
ซึ่งนอกจากจะเป็นที่ท่องเที่ยวธรรมชาติที่สวยงามแห่งหนึ่งของเมืองไทยแล้ว 
ยังเป็นจุดชมทะเลหมอกที่สวยสุด ๆ อีกด้วย 
นักท่องเที่ยวจึงเลือกที่จะมานอนพักผ่อน 
เสพอากาศบริสุทธิ์และสัมผัสกับอากาศหนาวเย็นกันที่นี่ในช่วงวันหยุด 
ซึ่งในเขาค้อก็มีที่พักหลากหลายแบบให้ได้เลือกพักกัน 
สำหรับสถานที่ท่องเที่ยวในเขาค้อที่ห้ามพลาด เช่น พระตำหนักเขาค้อ, 
พระบรมธาตุเจดีย์กาญจนาภิเษก และอนุสรณ์สถานผู้เสียสละเขาค้อ ฯลฯ
          + ที่เที่ยวเขาค้อ เมืองประวัติศาสตร์และสายหมอกสุดตระการตา



 ภาพจาก jarun tedjaem / shutterstock.com
21. ภูกระดึง จังหวัดเลย          
เส้นทางเดินป่าสุดคลาสสิกที่ต้องไปลองพิชิตกันให้ได้สักครั้งในชีวิต 
ซึ่งตลอดเส้นทางนักท่องเที่ยวจะได้พบเห็นต้นไม้ป่า ดอกไม้ป่านานาพรรณ 
พร้อมกับจุดท่องเที่ยวมากมาย ยิ่งในช่วงที่ใบเมเปิลเปลี่ยนสีจะยิ่งสวยงาม 
ซึ่งส่วนใหญ่ต้นเมเปิลจะตั้งอยู่บริเวณริมน้ำตก 
เมื่อใบเมเปิลสีแดงสดร่วงลงสู่โขดหินที่มีตะไคร่น้ำสีเขียว 
บริเวณนี้จะงดงามมากจนกลายเป็นจุดถ่ายภาพที่ห้ามพลาดไปเลยทีเดียว 
นอกจากนี้ภูกระดึงยังมีจุดที่น่าสนใจ เช่น ผานกนางแอ่น, ผาหล่มสัก, 
สระอโนดาต, น้ำตกวังกวาง, น้ำตกเพ็ญพบใหม่ และน้ำตกโผนพบ ฯลฯ          + ภูกระดึง ขุนเขามหัศจรรย์แห่งเมืองเลย



22. ดอยอินทนนท์ จังหวัดเชียงใหม่          
ยอดดอยที่สูงที่สุดในประเทศไทย มีอากาศหนาวเย็นตลอดทั้งปี 
ธรรมชาติโดยรอบอุดมสมบูรณ์ มีจุดท่องเที่ยวที่อยู่ใกล้เคียงมากมาย 
ไม่ว่านักท่องเที่ยวจะมาเที่ยวดอยอินทนนท์ในช่วงฤดูกาลไหน 
ก็จะได้สัมผัสกับความสวยงามของดอยอินทนนท์อย่างเต็มอิ่ม  และไฮไลต์หนึ่งที่ไม่ควรพลาดก็คือเส้นทางศึกษาธรรมชาติกิ่วแม่ปาน
 เป็นเส้นทางที่ลัดเลาะป่าไม้ ทุ่งหญ้า ไปจนถึงจุดชมวิว 
ซึ่งสามารถมองเห็นภูเขาน้อยใหญ่ได้อย่างงดงาม โดยเฉพาะในช่วงที่มีทะเลหมอก 
บริเวณนี้จะสามารถชมทะเลหมอกได้อย่างกว้างไกล          + 40 ข้อต้องรู้ แล้วการเที่ยวดอยอินทนนท์ของคุณจะสนุกยิ่งขึ้น

 23. ดอยอ่างขาง จังหวัดเชียงใหม่          
สถานที่ท่องเที่ยวที่เหมาะสำหรับการไปพักผ่อนกับธรรมชาติอย่างแท้จริง 
ด้วยตั้งอยู่บนยอดดอยสูง ซึ่งโอบล้อมไปด้วยภูเขามากมาย 
อีกทั้งยังมีธรรมชาติที่อุดมสมบูรณ์ ทำให้ที่นี่มีอากาศหนาวเย็นตลอดทั้งปี 
ภายในสถานีเกษตรหลวงอ่างขางมีเพียงแปลงปลูกพืชพรรณต่าง ๆ และบริเวณรอบ ๆ 
ก็มีเพียงหมู่บ้านของชาวไทยภูเขาเท่านั้น บรรยากาศจึงเงียบสงบ 
ใครที่กำลังมองหาสักสถานที่เพื่อการพักผ่อนอย่างจริงจัง 
ต้องลองมาสัมผัสอ่างขางสักครั้งแล้วคุณจะหลงรักที่นี่แน่นอน          + ดอยอ่างขาง ชมดอกไม้เมืองหนาว



24. ภูชี้ฟ้า จังหวัดเชียงราย          
สวรรค์ของคนรักหมอก 
ยอดดอยสูงเสียดฟ้าและหน้าผาปลายยอดแหลมที่ยื่นออกไปอย่างสง่างาม 
เป็นจุดชมวิวที่งดงามที่สุดแห่งหนึ่งของเมืองไทย 
ยามเช้าจะสามารถมองเห็นทะเลหมอกสุดอลังการ มีแสงพระอาทิตย์สีทองที่ค่อย ๆ 
โผล่พ้นขึ้นจากขอบฟ้าทอลงมาที่หมอกสีขาวอย่างสวยงาม 
และยังสามารถมองเห็นขุนเขาและธรรมชาติอันงดงามของทางฝั่งประเทศลาวได้อย่างชัดเจนทีเดียว          + ท่องทะเลหมอก บนยอดภูชี้ฟ้า จังหวัดเชียงราย

25. ภูสอยดาว จังหวัดพิษณุโลก, จังหวัดอุตรดิตถ์          
อุทยานแห่งชาติภูสอยดาว หรือที่เรียกกันว่า "ภูสอยดาว" ตั้งอยู่ภายในเขตป่าสงวนแห่งชาติป่าน้ำปาด โดยช่วงที่สวยที่สุดจะอยู่ในช่วงเข้าฤดูฝนเต็มตัวประมาณเดือนสิงหาคม-กันยายน ซึ่งเป็นช่วงที่การเดินป่าภูสอยดาวมีทั้งความสนุก น่าตื่นเต้น และท้าทายมากที่สุด แถมยังได้ชมความงามของลานดอกไม้ป่าที่ละลานตา มีทั้งดอกหงอนนาค, 
ดอกหญ้ารากหอม, ดอกสร้อยสุวรรณา และดอกกระดุมเงิน ฯลฯ แต่ในช่วงหน้าหนาวนักท่องเที่ยวก็นิยมไปนอนสัมผัสกับอากาศหนาวเช่นกัน          + 15 เรื่องรู้ไว้ก่อนไปภูสอยดาว ปักหมุดชมทุ่งหญ้า ป่าสน และดอกไม้งาม



26. ดอยหลวงเชียงดาว จังหวัดเชียงใหม่          
ตั้งอยู่ในเขตรักษาพันธุ์สัตว์ป่าเชียงดาว นับเป็นภูเขาหินปูนรูปร่างสวยงามแปลกตาในอำเภอเชียงดาว จังหวัดเชียงใหม่ 
มีความสูงจากระดับน้ำทะเลมากกว่า 2,225 เมตร สูงเป็นอันดับ 3 ของเมืองไทย 
ผจญภัยไปกับเส้นทางเดินป่าสุดประทับใจ เพื่อพิชิตยอดดอย 
แล้วไปนอนมองทะเลดาวและทะเลหมอกสุดอลังการจากด้านบน 
เป็นประสบการณ์ที่คุณต้องจดจำไปตลอดแน่นอน          + ที่เที่ยวเชียงดาว เมืองสวรรค์แห่งขุนเขา ดาวเด่นห้ามพลาดของเชียงใหม่ 



27. ม่อนจอง จังหวัดเชียงใหม่          ยอดดอยสูงที่มีรูปร่างสวยงามแปลกตา ตั้งอยู่ที่ตำบลอมก๋อย อำเภออมก๋อย สูงจากระดับน้ำทะเลประมาณ 1,929 
เมตร เรียกจุดที่สูงที่สุดของดอยม่อนจองว่า "หัวสิงห์" 
เพราะมีลักษณะคล้ายกับหัวสิงโต 
เส้นทางการเดินขึ้นไปยังหัวสิงห์นั้นค่อนข้างท้าทาย 
เพราะบางช่วงต้องเดินบนไหล่เขาหรือสันเขา จึงมีทัศนียภาพที่สวยงาม 
ที่นี่มีต้นกุหลาบพันปี ซึ่งเชื่อกันว่าเป็นต้นที่ใหญ่ที่สุดในประเทศไทย          + พิชิต 15 ยอดเขาสูงของไทย ที่สุดแห่งความงามปลายขอบฟ้า






28. ภูหินร่องกล้า          
อุทยานภูหินร่องกล้า หรือภูหินร่องกล้า ตั้งอยู่บนรอยต่อของสามจังหวัด คือ 
อำเภอด่านซ้าย จังหวัดเลย, อำเภอนครไทย จังหวัดพิษณุโลก และอำเภอหล่มสัก 
จังหวัดเพชรบูรณ์ เป็นแหล่งท่องเที่ยวธรรมชาติที่น่าสนใจ 
เพราะในอดีตพื้นที่แห่งนี้ถูกใช้เป็นฐานที่มั่นของพรรคคอมมิวนิสต์แห่งประเทศไทย
 (พคท.) ทางภาคเหนือ 
ปัจจุบันกลายเป็นสถานที่ท่องเที่ยวธรรมชาติและประวัติศาสตร์ที่สวยงาม 
จนติดอันดับอยู่ในดวงใจของใครหลายคน สถานที่ท่องเที่ยวที่น่าสนใจ เช่น 
ลานหินแตก, ลานหินปุ่ม, ผาชูธง, น้ำตกหมันแดง, พิพิธภัณฑ์การสู้รบ, 
โรงเรียนการเมืองการทหาร และกังหันน้ำ ฯลฯ          + 24 ข้อแนะนำก่อนเที่ยวภูหินร่องกล้า อ่านจบเที่ยวสนุกยิ่งกว่าเดิม





29. อุทยานแห่งชาติแก่งกระจาน จังหวัดเพชรบุรี          
อุทยานที่มีพื้นที่มากที่สุดในประเทศไทย 
พื้นที่ส่วนใหญ่เป็นป่าไม้อุดมสมบูรณ์ 
ทั้งยังเป็นต้นน้ำสำคัญอย่างแม่น้ำเพชรบุรีและแม่น้ำปราณบุรี 
สำหรับสถานที่ท่องเที่ยวขึ้นชื่อที่อุทยานแห่งชาติแก่งกระจานที่เรารู้จักและคุ้นเคยกันดี
 เช่น อ่างเก็บน้ำเขื่อนแก่งกระจาน 
สถานที่ที่นักท่องเที่ยวจะได้ชื่นชมทัศนียภาพและพระอาทิตย์ตกตรงบริเวณสันเขาตะนาวศรี,
 แคมป์บ้านกร่าง จุดพักค้างแรมนอนเต็นท์ยอดนิยม พร้อมกับส่องนก ดูผีเสื้อ 
และสัตว์ชนิดต่าง ๆ เป็นจำนวนมาก หรือแม้กระทั่ง "เขาพะเนินทุ่ง" 
จุดชมวิวทะเลหมอกสวย ๆ          + เที่ยวแก่งกระจาน 2 วัน 1 คืน ต้องเที่ยวและนอนที่ไหนถึงจะโดน







11 เมืองท่องเที่ยวและสถานที่ท่องเที่ยวสุดฮอต 


30. เขาใหญ่           อุทยานแห่งชาติเขาใหญ่ หรือที่เราเรียกกันสั้น ๆ ว่า "เขาใหญ่" ครอบคลุมพื้นที่จังหวัดนครราชสีมา จังหวัดปราจีนบุรี จังหวัดนครนายก และจังหวัดสระบุรี ที่นี่เป็นอาณาจักรของธรรมชาติที่ใหญ่อันดับต้น ๆ ของเมืองไทย 
และยังอยู่ไม่ไกลจากกรุงเทพฯ อีกด้วย การเดินทางสะดวกสบาย 
ขับรถเที่ยวแบบเช้าไป-เย็นกลับยังได้ อากาศหนาวเย็นตลอดทั้งปี 
เขาใหญ่จึงได้รับความนิยมจากนักท่องเที่ยว 
นอกจากนี้ยังมีการจัดกิจกรรมความบันเทิง ไม่ว่าจะเป็นแรลลี่ คอนเสิร์ต 
อยู่บ่อย ๆ ทำให้มีนักท่องเที่ยวเดินทางมาเที่ยวเขาใหญ่เรื่อย ๆ          + ที่เที่ยวเขาใหญ่ สนุกครบรส ฟินกับธรรมชาติดี ๆ ได้ตลอดทั้งปี 



31. วังน้ำเขียว จังหวัดนครราชสีมา           อีกหนึ่งสถานที่ท่องเที่ยวยอดฮิตของจังหวัดนครราชสีมา 
มีภูเขา ป่าไม้ และสถานที่ท่องเที่ยวที่น่าสนใจมากมาย 
ที่สำคัญยังมีอากาศที่บริสุทธิ์สดชื่น ยิ่งถ้าใครที่ชอบบรรยากาศสีเขียว ๆ 
อากาศเย็น ๆ 
บอกเลยค่ะว่าหน้าฝนนี้ห้ามพลาดที่จะไปเยือนวังน้ำเขียวเลยเชียวนะ 
ส่วนสถานที่ท่องเที่ยวที่ห้ามพลาดเมื่อไปเยือนวังน้ำเขียว เช่น เขาแผงม้า, a
 cup of love, ไร่สตรอว์เบอร์รี และสวนองุ่น ฯลฯ          + 20 ที่เที่ยววังน้ำเขียวห้ามพลาด ธรรมชาติสวยสมบูรณ์กับอากาศที่บริสุทธิ์



32. เชียงคาน จังหวัดเลย           อำเภอริมแม่น้ำโขงในจังหวัดเลย หนึ่งในที่เที่ยวยอดนิยม 
เหมาะสำหรับการพักผ่อนในวันชิล ๆ 
และถึงแม้ว่าในช่วงระยะหลังเชียงคานจะมีนักท่องเที่ยวเข้ามาเที่ยวจนหนาตา 
แต่นั่นก็ไม่อาจลบเสน่ห์ของภาพบ้านไม้หลังเล็ก ๆ ตลอดจนวิถีชีวิตของชาวบ้าน
 ที่ยินดีพร้อมต้อนรับนักท่องเที่ยวอยู่เสมอ 
ซึ่งกิจกรรมห้ามพลาดเมื่อมาเชียงคานคือการตักบาตรข้าวเหนียว 
และการเดินช้อปปิ้งที่ถนนคนเดินเชียงคาน อีกหนึ่งสีสันท่องเที่ยวยามค่ำคืน           + 16 เรื่องน่ารู้ก่อนไปเชียงคาน รู้แล้วจะเที่ยวสนุกแบบคูณสอง

ภาพจาก nattapan72 / shutterstock.com

33. สังขละบุรี จังหวัดกาญจนบุรี           อำเภอเล็ก ๆ ในจังหวัดกาญจนบุรี 
ที่ถูกโอบล้อมไปด้วยภูเขาและสายน้ำ 
มีสถานที่ท่องเที่ยวอันโด่งดังตั้งอยู่ที่นี่ นั่นก็คือ "สะพานมอญ" 
ซึ่งเป็นสะพานไม้ที่มีความยาวติดอันดับต้น ๆ ของโลก และยังมีเมืองบาดาล 
เมืองโบราณที่จะจมอยู่ใต้น้ำในฤดูน้ำหลากให้ได้เที่ยวชมกันอีกด้วย 
ไม่เพียงเท่านั้น ที่นี่ยังเต็มเปี่ยมไปด้วยวัฒนธรรมของชาวมอญ 
นักท่องเที่ยวจะได้ชมวิถีชีวิตสุดเรียบง่ายของชาวบ้าน 
ได้ลองกินอาหารพื้นเมือง 
ได้ดื่มด่ำกับความสวยงามของธรรมชาติและบรรยากาศสุดเงียบสงบ          + ที่เที่ยวสังขละบุรี กาญจนบุรี ชมธรรมชาติ ดื่มด่ำวัฒนธรรม




34. หัวหิน จังหวัดประจวบคีรีขันธ์          
ที่เที่ยวทะเลที่อยู่ใกล้กรุงเทพฯ และเดินทางไปได้ง่าย ๆ แม้จะไม่มีรถ 
ที่นี่มีชายหาดที่เงียบสงบ สามารถเล่นน้ำได้ มีร้านอาหารทะเลสด ๆ 
ราคาถูกให้บริการมากมาย พร้อมทั้งที่พักหลากหลายรูปแบบ 
มีตั้งแต่ราคาหลักร้อยไปจนถึงหลักหมื่น 
นอกจากนี้ยังมีสถานที่ท่องเที่ยวที่น่าสนใจมากมาย เช่น อุทยานราชภักดิ์, 
ตลาดโต้รุ่งหัวหิน, เวเนเซีย หัวหิน, เพลินวาน และ cicada market ฯลฯ          + 25 ที่เที่ยวหัวหินสุดฮิต ไม่ไปไม่ได้แล้ว


  
  
  
  
  
  
  
  
  

 35. พัทยา จังหวัดชลบุรี          เมืองท่องเที่ยวชายทะเลที่มีชื่อเสียงเป็นที่รู้จักกันไปทั่วโลก 
โดยเฉพาะ "หาดพัทยา" เป็นหาดทรายที่มีความยาวต่อเนื่องประมาณ 3 กิโลเมตรเศษ
 โดยแบ่งเป็นพัทยาเหนือ พัทยากลาง และพัทยาใต้ ซึ่งที่หาดพัทยาใต้นั้นถือเป็นศูนย์รวมความเจริญและแสงสี 
ยามค่ำคืนมีการปิดถนนเป็น walking street 
ให้นักท่องเที่ยวเดินช้อปปิ้ง ส่วนหาดพัทยาเหนือเป็นบริเวณที่สงบกว่าส่วนอื่น 
นักท่องเที่ยวที่ต้องการความเป็นส่วนตัวนิยมไปเล่นน้ำพักผ่อน 
หรือเล่นกีฬาทางน้ำต่าง ๆ ทางด้านชายหาดพัทยากลางไปถึงพัทยาใต้จะคึกคัก 
เพราะเป็นย่านธุรกิจ ร้านค้า โรงแรม ห้างสรรพสินค้า ร้านขายของที่ระลึก 
และแหล่งบันเทิงครบวงจร
          + 30 ที่เที่ยวพัทยา ไปแล้วสนุก ถ่ายรูปแบบเพลิน ๆ



36. ปางอุ๋ง จังหวัดแม่ฮ่องสอน


          
เจ้าของสมญา "สวิตเซอร์แลนด์แดนสามหมอก" นับเป็นสถานที่ท่องเที่ยวที่สำคัญอีกแห่งหนึ่งถ้าไม่มาถือว่ามาไม่ถึงแม่ฮ่องสอนเลยเชียวนะ
 "ปางอุ๋ง" ชื่อเต็ม ๆ ว่าโครงการพระราชดำริปางตอง 2 (ปางอุ๋ง) 
ตั้งอยู่ที่บ้านรวมไทย 
ภายใต้การดูแลของสำนักงานบริหารจัดการพื้นที่ป่าอนุรักษ์ที่ 16 
(แม่สะเรียง) กรมอุทยานแห่งชาติ สัตว์ป่า และพันธุ์พืช 
เดิมทีเคยเป็นสถานที่ปลูกฝิ่นของชาวเขา 
ต่อมาได้รับการพัฒนาตามทฤษฎีสวนแบบปางอุ๋ง จนกลายมาเป็น "สวรรค์บนดิน" 
อันอุดมสมบูรณ์ด้วยพืชสมุนไพร พรรณไม้ดอกไม้ประดับเมืองหนาวหลากหลายสีสัน 
ตลอดจนดงสนสองใบที่เติบโตเรียงรายตลอดแนวอ่างเก็บน้ำปางตอง 
ที่ถือเป็นจุดที่นักท่องเที่ยวนิยมเก็บภาพประทับใจ         + 12 เรื่องน่ารู้ปางอุ๋ง จ.แม่ฮ่องสอน เสพธรรมชาติทะเลสาบเหนือขุนเขา 






37. สะพานข้ามแม่น้ำแคว จังหวัดกาญจนบุรี 
            
สะพานข้ามแม่น้ำแคว ถือได้ว่าเป็นสัญลักษณ์ที่สำคัญของจังหวัดกาญจนบุรี 
เพราะเป็นส่วนหนึ่งในเรื่องราวแห่งประวัติศาสตร์สุดยิ่งใหญ่ของไทย 
สะพานแห่งนี้ทอดข้ามผ่านแม่น้ำแคว มีทางรถไฟอยู่ตรงกลางสะพาน 
นักท่องเที่ยวสามารถเดินเข้าไปเที่ยวชมได้ 
และต้องไม่พลาดรอเวลาที่ขบวนรถไฟวิ่งข้ามผ่านสะพานแห่งนี้ 
เป็นภาพที่สวยงามมาก ๆ          + รวมที่เที่ยวกาญจนบุรี จุดเช็กอินยอดฮิต น่าไปเก็บให้ครบในปี 2019




38. อุทยานประวัติศาสตร์พระนครศรีอยุธยา
          
ตั้งอยู่ภายในเกาะเมืองอยุธยา เขตเทศบาลเมืองพระนครศรีอยุธยา 
เป็นราชธานีเก่าแก่อันยิ่งใหญ่ที่สืบเนื่องยาวนาน 
โดยมีศิลปวัฒนธรรมอันยิ่งใหญ่ งดงาม และทรงคุณค่า 
จนได้รับการเชิดชูคุณค่าไว้ในบัญชีรายชื่อแหล่งมรดกโลกขององค์การยูเนสโกในปี
 พ.ศ. 2534 ซึ่งจุดท่องเที่ยวหลัก ๆ เช่น พระราชวังโบราณหรือพระราชวังหลวง 
ที่ประทับของพระมหากษัตริย์ในสมัยกรุงศรีอยุธยา, วัดพระศรีสรรเพชญ์ 
พระราชวังที่ประทับของสมเด็จพระรามาธิบดีที่ 1 (พระเจ้าอู่ทอง) วัดราชบูรณะ
 รวมไปถึงวิหารพระมงคลบพิตร 
ซึ่งมีพระมงคลบพิตรที่เป็นพระพุทธรูปบุทองสัมฤทธิ์องค์ใหญ่ที่สุดองค์หนึ่งในประเทศไทย
 
นอกจากนี้ภายในเขตอุทยานยังคงมีโบราณสถานที่สำคัญอีกหลายแห่งให้ได้ขับรถเที่ยวชม

          + สถานที่ท่องเที่ยวอยุธยา ราชธานีเก่าน่าเที่ยว เมืองแห่งมรดกโลก 





39. สามพันโบก จังหวัดอุบลราชธานี          
อันซีนไทยแลนด์ที่ตั้งอยู่กลางลำน้ำโขงในเขตพื้นที่บ้านโป่งเป้า บ้านสองคอน 
อำเภอโพธิ์ไทร ถือเป็นที่เที่ยวสุดอัศจรรย์และน่าไปเยือนเมื่อไปเที่ยวอุบลราชธานี 
มีลักษณะเป็นแก่งหินที่โผล่ขึ้นมากลางลำน้ำโขงในช่วงที่น้ำลด 
โดยที่แก่งหินเหล่านี้ก็จะมีแอ่งน้อยใหญ่ ทำให้หลายคนขนานนามให้ที่นี่เป็น 
"แกรนด์แคนยอนเมืองไทย" เลยทีเดียว          + สามพันโบก อุบลราชธานี กับ 16 ข้อควรรู้ที่ห้ามพลาด

40. ทะเลบัวแดงหนองหาน จังหวัดอุดรธานี          
ดอกบัวนับล้านดอกชูช่อส่งสีชมพูหวานเต็มบึงหนองหาน จังหวัดอุดรธานี 
ซึ่งมีพื้นที่มากกว่า 22,500 ไร่ จึงทำให้ที่นี่กลายเป็นทะเลบัวแดง 
ที่สามารถมองเห็นได้ไกลสุดลูกหูลูกตา 
ซึ่งดอกบัวมักจะเริ่มบานในช่วงกลางเดือนธันวาคม-กุมภาพันธ์ ของทุกปี          + ทะเลบัวแดง อุดรธานี 2563 - 2564 เตรียมบานสะพรั่งรับฤดูหนาว





6 สถานที่ท่องเที่ยวตลาดยอดนิยม



 




41. ตลาดน้ำอัมพวา จังหวัดสมุทรสงคราม 
          
ตลาดน้ำยอดฮิตแห่งจังหวัดสมุทรสงคราม ซึ่งนอกเหนือไปจากการเดินเที่ยว ช้อป 
และชิมกันรัว ๆ แล้ว 
นักท่องเที่ยวยังจะได้สัมผัสธรรมชาติของวิถีชีวิตริมน้ำ 
ซึ่งเป็นภาพที่น่าประทับใจอย่างยิ่ง 
กิจกรรมท่องเที่ยวตลาดน้ำอัมพวาที่นักท่องเที่ยวไม่ควรพลาด ได้แก่ 
ชิมอาหารพื้นบ้านทั้งคาว-หวาน, 
เดินเยี่ยมชมร้านค้าขายของที่ระลึกและวิถีชีวิตชาวบ้าน, 
ล่องเรือชมวิวทิวทัศน์แม่น้ำแม่กลองและหิ่งห้อย 
เที่ยวเสร็จก็นอนค้างอัมพวาสักคืน แนะนำว่าให้นอนไกลตลาดน้ำไปสักหน่อย 
ตกกลางคืนก็มานั่งเล่นริมระเบียง แล้วคุณจะต้องหลงรักอัมพวาเข้าอย่างจัง          + 20 ที่เที่ยวสมุทรสงคราม ที่เที่ยวใกล้กรุงเทพฯ ไปเช้า-เย็นกลับสบาย ๆ



42. ตลาดน้ำดำเนินสะดวก จังหวัดราชบุรี          
ตลาดน้ำชื่อดังจังหวัดราชบุรี ตั้งอยู่ที่อำเภอดำเนินสะดวก 
เป็นตลาดน้ำเก่าแก่กว่าร้อยปี 
ที่ที่คุณจะได้เพลิดเพลินกับการเลือกซื้อของกิน ของใช้ 
และของที่ระลึกมากมาย รวมถึงสินค้าหัตถกรรม 
นักท่องเที่ยวคนไหนที่มาเที่ยวที่นี่ 
ต่างบอกเป็นเสียงเดียวกันว่าตลาดน้ำดำเนินสะดวกมีเสน่ห์ตรงที่เป็นตลาดน้ำที่สะท้อนให้เห็นวิถีชีวิตของชุมชนจริง
 ๆ 
เพราะพ่อค้าแม่ขายที่นี่ยังคงนำผลไม้จากสวนมาขายหรือไม่ก็รับมาจากที่อื่น 
จึงรับประกันในเรื่องความสดและความใหม่อย่างแน่นอน          + ที่เที่ยวราชบุรี พักผ่อนเต็มที่กับเมืองเก่าและขุนเขา


 
  ภาพจาก tewpai dechpitak / shutterstock.com 


 


6 สถานที่ท่องเที่ยววัดดัง  


 



43. วัดพระศรีรัตนศาสดาราม กรุงเทพฯ           
หรือที่เราเรียกกันว่า "วัดพระแก้ว"
ตั้งอยู่มุมพระบรมมหาราชวังด้านตะวันออก 
ในเขตพระราชฐานชั้นนอกของพระบรมมหาราชวัง ตรงข้ามมหาวิทยาลัยศิลปากร 
ถนนหน้าพระลาน ถือได้ว่าเป็นเอกลักษณ์สำคัญของประเทศไทย 
อีกทั้งยังเป็นที่ประดิษฐาน "พระมหามณีรัตนปฏิมากร" หรือ "พระแก้วมรกต" 
รวมถึงใช้เป็นที่ประกอบพระราชพิธีทางศาสนาที่สำคัญ          + เที่ยววัดพระแก้ว ไหว้พระทำบุญให้ประทับใจ ควรรู้ 20 สิ่งเหล่านี้



44. วัดพระเชตุพนวิมลมังคลาราม (วัดโพธิ์) กรุงเทพฯ          
วัดที่เก่าแก่ที่สุดอีกวัดหนึ่งในประเทศไทย ก่อตั้งมาประมาณ 200 
ปีก่อนจะมีประเทศไทยซะอีก ที่สำคัญวัดโพธิ์ยังมีพระพุทธไสยาสน์ 
หรือพระนอนองค์ใหญ่ที่สุดในประเทศไทยประดิษฐานเป็นเอกลักษณ์ที่งดงาม 
สร้างชื่อเสียงไปทั่วโลกอีกด้วย อีกทั้งทิวทัศน์และวิถีชาวบ้านละแวกนั้น 
ยังเป็นธรรมชาติที่น่าประทับใจมาก ๆ ในสายตานักท่องเที่ยวอีกด้วย

          + ไหว้พระ 10 วัด กรุงเทพฯ เสริมบุญบารมีต้อนรับสิ่งใหม่ ๆ 



45. วัดอรุณราชวรารามราชวรมหาวิหาร (วัดแจ้ง) กรุงเทพฯ          
อีกหนึ่งวัดวาอารามที่ขึ้นชื่อและเป็นที่รู้จักอย่างดีในหมู่นักท่องเที่ยวชาวต่างชาติ
 โดดเด่นในเรื่องของสถาปัตยกรรมที่แปลกตา 
ด้วยรูปแบบวิหารที่คล้ายเขาพระสุเมรุ 
อีกทั้งวิวทิวทัศน์ที่ติดกับแม่น้ำเจ้าพระยา 
เดินทางมาได้ทั้งทางบกและทางเรือ สัมผัสวิถีชีวิตแบบไทยได้อย่างใกล้ชิด 
นอกจากนี้เวลาตกเย็นภาพพระอาทิตย์ตกตรงเส้นขอบฟ้าบริเวณวัดอรุณฯ 
ก็กลายเป็นภาพความงดงามที่แสนประทับใจจนไม่รู้ลืมเลยทีเดียว

          + 11 เรื่องน่ารู้วัดอรุณฯ ศาสนสถานงานศิลป์ชั้นเอกแห่งกรุงรัตนโกสินทร์





46. วัดสระเกศราชวรมหาวิหาร และภูเขาทอง กรุงเทพฯ          
นักท่องเที่ยวอาจจะไม่คุ้นชื่อของวัดสระเกศฯ มากนัก 
เพราะคนส่วนใหญ่นิยมเรียกว่าวัดภูเขาทอง 
ด้วยมีเจดีย์สีทองตั้งตระหง่านอย่างโดดเด่นเป็นเอกลักษณ์ 
สำหรับวัดสระเกศราชวรมหาวิหาร เป็นพระอารามหลวงชั้นโท ชนิดราชวรมหาวิหาร 
ตั้งอยู่ริมคลองมหานาค และคลองรอบกรุง 
ชาวบ้านและนักท่องเที่ยวมักจะเดินทางมาทำบุญสักการะพระบรมสารีริกธาตุ 
ซึ่งบรรจุอยู่ภายในพระเจดีย์สีทอง ที่ตั้งอยู่ด้านบนยอดของสุวรรณบรรพต 
มีความสูงมากถึง 77 เมตร จึงสามารถมองเห็นวิวรอบ ๆ ของกรุงเทพฯ 
ได้แบบไกลสุดลูกหูลูกตา นักท่องเที่ยวสามารถเข้าเที่ยวชมได้ทุกวัน 
ตั้งแต่เวลา 08.30-17.00 น.          + เรื่องน่ารู้ ภูเขาทอง กรุงเทพฯ สถานที่ศักดิ์สิทธิ์และจุดชมวิวมุมสูงสวยแห่งพระนคร



47. วัดพระธาตุดอยสุเทพราชวรวิหาร จังหวัดเชียงใหม่            
วัดเก่าแก่ที่มีความศักดิ์สิทธิ์มากวัดหนึ่งของประเทศไทย 
ซึ่งมีความสำคัญในแง่ประวัติศาสตร์ 
เป็นวัดคู่บ้านคู่เมืองที่ห้ามพลาดเมื่อมาถึงจังหวัดเชียงใหม่ 
ภายในเป็นที่ประดิษฐานขององค์เจดีย์ทรงมอญ 
ที่ใต้ฐานพระเจดีย์มีพระบรมสารีริกธาตุของสมเด็จพระสัมมาสัมพุทธเจ้าบรรจุอยู่
 
ซึ่งจัดได้ว่าเป็นปูชนียสถานที่แสดงออกถึงศิลปกรรมล้านนาไทยที่สำคัญคู่เมืองเชียงใหม่มาช้านาน
 
นักท่องเที่ยวสามารถขึ้นมาชมความงดงามขององค์เจดีย์พร้อมกับชมทิวทัศน์โดยรอบของตัวเมืองเชียงใหม่ได้          + เที่ยวเชียงใหม่ในเมือง 2 วัน 1 คืน ทริปนี้บอกเลยเมมโมรี่เต็ม



48. วัดร่องขุ่น จังหวัดเชียงราย           ศาสนสถานที่สำคัญแห่งหนึ่งของจังหวัดเชียงราย ตั้งอยู่ที่ตำบลป่าอ้อดอนชัย อำเภอเมือง ถือเป็นเป็นผลงานการออกแบบและก่อสร้างโดย อาจารย์เฉลิมชัย โฆษิตพิพัฒน์ 
ศิลปินแห่งชาติ สาขาทัศนศิลป์ (จิตรกรรม) ประจำปี 2554 
มีผลงานจิตรกรรมไทยหลากหลาย 
ผู้ซึ่งอุทิศตนสร้างวัดร่องขุ่นอันยิ่งใหญ่นี้ขึ้นเพื่อถวายเป็นพุทธบูชา 
ด้วยความตั้งใจที่จะสร้างสรรค์ให้วัดแห่งนี้งดงามดังสวรรค์ที่มีอยู่จริง 
อีกทั้งมนุษย์สามารถสัมผัสได้บนพื้นพิภพ 
คล้ายเป็นสิ่งกระตุ้นเตือนให้คนเราใฝ่ปฏิบัติธรรม 
และประกอบแต่กรรมดีในการดำเนินชีวิต          + เที่ยววัดร่องขุ่น เชียงราย ชมความงามสุดตระการตา





2 สถานที่ท่องเที่ยวน้ำตกสุดฮิต 



 


 49. น้ำตกเอราวัณ จังหวัดกาญจนบุรี

           
น้ำตกที่สวยงามแห่งหนึ่งของไทย ตั้งอยู่ภายในอุทยานแห่งชาติเอราวัณ อำเภอศรีสวัสดิ์ 
มีลักษณะเป็นน้ำตกหินปูน น้ำเป็นสีเขียวมรกตใส 
มีความสวยงามมาก แบ่งออกเป็น 7 ชั้น มีระยะทางทั้งหมดประมาณ 2,200 เมตร 
มีชื่อเรียกต่าง ๆ ไล่กันไปตั้งแต่ชั้นที่ 1-7 ได้แก่ ไหลคืนรัง, วังมัจฉา,
 ผาน้ำตก, อกนางผีเสื้อ, เบื่อไม่ลง, ดงพฤกษา และภูผาเอราวัณ โดยชั้นที่ 7 
จะมีเอกลักษณ์สำคัญคือบริเวณธารน้ำตกจะมีน้ำไหลลงมาตามแนวหินคล้ายรูปช้างสามเศียร
 หรือที่เรียกกันว่าช้างเอราวัณ จึงเป็นที่มาของอุทยานแห่งชาติเอราวัณ          + ตะลอนเที่ยว 12 น้ำตกกาญจนบุรี ไปแล้วมีหรือจะพลาด



50. น้ำตกทีลอซู จังหวัดตาก          
สถานที่ท่องเที่ยวชื่อดังของจังหวัดตาก 
ตั้งอยู่ในเขตรักษาพันธุ์สัตว์ป่าอุ้มผาง เป็นน้ำตกเขาหินปูนขนาดใหญ่ 
เกิดจากลำน้ำห้วยกล้อท้อทั้งสายที่ไหลแผ่ปกคลุมพื้นที่หน้าผากว้าง 
ก่อนที่จะทะยานลงสู่หน้าผาสูงชันลดหลั่นเป็นชั้น ๆ สูงกว่า 300 เมตร 
ล้อมรอบด้วยป่าดงดิบที่อุดมสมบูรณ์ ในช่วงฤดูฝนเป็นช่วงที่น้ำตกสวยที่สุด 
หากแต่นักท่องเที่ยวจำเป็นจะต้องระมัดระวังในการเดินทางด้วยเช่นกัน 
โดยต้องได้รับอนุญาตจากเจ้าหน้าที่เขตรักษาพันธ์สัตว์ป่าอุ้มผางก่อนทุกครั้ง          + เรื่องน่ารู้น้ำตกทีลอซู จ.ตาก อลังการม่านน้ำตก ดื่มด่ำธรรมชาติตระการตา



          นี่เป็นเพียงสถานที่ท่องเที่ยวในประเทศไทยส่วนหนึ่งเท่านั้น ยังมีที่เที่ยวไทยสวยอลังการและเป็นอันซีนอยู่อีกมากมาย เอาเป็นว่าหากมีเวลาก็อย่าลืมแพ็กกระเป๋าแล้วออกไปเที่ยวเมืองไทย สูดอากาศบริสุทธิ์ ชมทัศนียภาพสวย ๆ กัน อ๊ะ ๆ หรือใครมีสถานที่ท่องเที่ยวในดวงใจที่ไหนกันบ้าง แชร์บอกเราด้วยนะหมายเหตุ : ข้อมูลอาจมีการเปลี่ยนแปลงกรุณาตรวจสอบอีกครั้งขอบคุณข้อมูลจาก  


ประเด็นที่เกี่ยวข้อง




บุคคลที่เกี่ยวข้อง




สถานที่ที่เกี่ยวข้อง




ประเด็นที่เกี่ยวข้อง











เรื่องที่คุณอาจสนใจ













เรื่องที่คุณอาจสนใจ






สถานที่ท่องเที่ยว คัดเน้น ๆ 50 ที่เที่ยวไทย มีครบทั้งวัด ทะเล ภูเขา 





อัปเดตล่าสุด 29 ธันวาคม 2563 เวลา 10:14:56
 781,316 อ่าน








อ่านความคิดเห็นของเพื่อนๆ ..คิดอย่างไรกับเรื่องนี้ เขียนเลย








top





ที่เที่ยว:
ที่เที่ยว
สถานที่ท่องเที่ยว
ที่ท่องเที่ยว
ทะเล
วัด
ท่องเที่ยว
พิพิธภัณฑ์
กรุงเทพ
เที่ยว
ที่เที่ยวเชียงใหม่


ที่เที่ยวฮิต:
สวนนงนุช
ไอคอนสยาม
ภูกระดึง
เที่ยวเพชรบุรี
กาญจนบุรี
คําชะโนด
เที่ยวเชียงใหม่
พัทยา
ภูทับเบิก
ม่อนแจ่ม


เที่ยวทะเล:
เกาะล้าน
เกาะกูด
เกาะขาม
ระยอง
กระบี่
ชะอำ
เสม็ด
เกาะช้าง
ภูเก็ต
หาดเตยงาม


ที่พัก :
hotels
โรงแรม
ที่พัก
รีสอร์ท
ที่พักเกาะล้าน
ที่พักหัวหิน
ที่พักกาญจนบุรี
ที่พักพัทยา 
ที่พักเขาใหญ่
ที่พักเขาค้อ 


ร้านอาหาร - กาแฟ :
ร้านอาหาร 
บุฟเฟ่ต์
ร้านกาแฟ
ตลาดน้ําอัมพวา
ร้านอาหารเชียงใหม่
ร้านอาหารญี่ปุ่น
คาเฟ่
ร้านกาแฟเชียงใหม่
ร้านกาแฟนครปฐม
อาหารเกาหลี


เรื่องอื่น ๆ  :
ปฏิทินวันหยุด 2565
วันขึ้นปีใหม่ 
วันเด็ก 2565
วันครู 2565
ปฏิทิน 2565
ตรุษจีน 2565
แคปชั่นเที่ยว
วันวาเลนไทน์
เราเที่ยวด้วยกัน 
ดูดวง 2565









บริการของเรา (services & solutions)

ผลิตเนื้อหา-ลงโฆษณาพื้นที่โฆษณาประชาสัมพันธ์ที่ตอบโจทย์ทางการตลาด เข้าถึงกลุ่มเป้าหมายที่หลากหลาย
ผลิตวิดีโอโปรโมตรับผลิตรายการโชว์ทางอินเทอร์เน็ตในรูปแบบตอนสั้น ๆ ไปจนถึงซีรีส์ , วิดีโอโปรโมชั่นสินค้าและบริการ
พัฒนาระบบองค์กรครอบคลุมในทุกความต้องการด้านเทคโนโลยี ในยุค big data ด้วยทีมงานผู้เชี่ยวชาญ
บริหารโซเชียลมีเดียบริการรับวางแผนและบริหาร ผลิตเนื้อหาที่หลากหลายบนเครือข่าย social media

ดูบริการทั้งหมด คลิกที่นี่


ช่องทางการติดต่อ


ติดต่อเรา
disclaimer
ร่วมงานกับเรา
แจ้งปัญหา










kapook app ดาวน์โหลดได้เลย

































