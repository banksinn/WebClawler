






3 ยำไทยโบราณหากินยาก








 





















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














cooking

cook to know




3 ยำไทยโบราณหากินยาก

story by
ณวรา เปลี่ยนบุญเลิศ
|
29.03.2019 






9,582 views











[ give star ]





pin







pinned







share








star rating










 0 / 5 


submit
reset
















ย้อนอดีตไปสัมสัมผัสเรื่องราว และรสชาติผ่าน 3 สูตรยำไทยโบราณ 

ถ้าไล่เลียงถึงยำไทยโบราณก็คงจะมีชื่อยำใหญ่ ยำทวาย ยำมะเขือยาว ยำส้มโอ ยำกระท้อน ยำถั่วพู ยำเกสรชมพู่ และพล่าเนื้อสัตว์ต่างๆ หลายเมนูยังมีให้หากินได้บ้างตามร้านอาหาร แต่หน้าตาหรือรสชาติจะโบราณดั้งเดิมหรือไม่ ไม่มีใครตอบได้นอกจากคนรุ่นเก่าหรือผู้ที่คร่ำหวอดในอาหารไทย 
ผู้เขียนเองเริ่มมีความสนใจในอาหารไทย โดยเฉพาะอาหารโบราณ ได้สอบถามครูสอนอาหารไทยมาบ้าง ประกอบกับได้อ่านจากตำราเล่มเก่าๆ จนสังเกตลักษณะของยำไทยสมัยก่อนกับสมัยใหม่ว่าต่างกันอย่างไร ได้ข้อสังเกตดังนี้

ยำโบราณมักมีส่วนผสมของมะพร้าว ไม่ว่าจะเป็นหัวกะทิต้มสุกเอามาราดปรุงแต่ง หรือมีมะพร้าวคั่วเอาไว้โรยหน้า อย่างเช่น ยำถั่วพู รสชาติยำโบราณจึงกลมกล่อม หอมมัน มิใช่เปรี้ยวโดด หรือเผ็ดจี๊ดจ๊าดเหมือนยำสมัยนี้
ยำโบราณมีที่มาที่ไปน่าสนใจ เช่น ลักษณะยำอาจได้อิทธิพลมาจากอาหารประเทศเพื่อนบ้าน เช่น อินโดนีเซียมีสลัดหรือยำกาโดกาโด ที่มีลักษณะคล้ายกับยำทวายของไทย คือมีผักต้มหลายชนิด แล้วราดน้ำยำที่ทำเครื่องพริกแกงเคี่ยวกับกะทิจนเป็นสีแดงข้น คล้ายน้ำจิ้มสะเต๊ะ


 

สมัยก่อนผักที่ใช้ในยำไม่ใช่มีแต่มะเขือเทศ ขึ้นฉ่าย และหอมใหญ่เท่านั้น ยังมีผักแปลกๆ อย่างผักบุ้ง ขิง ข่า ตะไคร้ หัวปลีนำมาทำยำอีกด้วย วิธีการเตรียมผักส่วนใหญ่ก็ใช้การต้มหรือลวก ไม่ใช่นำมาทอดเหมือนอย่างที่เราได้กินยำผักบุ้งทอดแบบปัจจุบัน
ยำสมัยก่อนมักเป็นการใช้ผัก ผลไม้ เป็นหลัก ถ้าใส่เนื้อสัตว์ ซึ่งก็มีแค่กุ้ง หมู เนื้อวัว และไก่ มักเป็นยำที่เสิร์ฟในงานเลี้ยงสังสรรค์ ส่วนปลาในยำโบราณมักใช้ในรูปของปลาแห้งเพื่อให้รสนุ่มนวล กลมกล่อม 

 
วันนี้ krua.co จะพาย้อนอดีตให้ทุกคนได้สัมผัสรสชาติยำไทยโบราณ 3 ชนิด บางเมนูก็คุ้นชื่อกัน เช่น ยำใหญ่ จากบทพระราชนิพนธ์กาพย์เห่ชมเครื่องคาวหวานในรัชกาลที่ 2 ส่วนบางเมนูอย่างยำทวายแม้จะเคยได้ยินผ่านหูบ้าง แต่น้อยคนจะเคยได้ลิ้มลอง เพราะเดี๋ยวนี้ตามร้านอาหารไม่ค่อยทำกันแล้ว เนื่องจากต้องประกอบด้วยผักลวก 7-8 ชนิดบรรจงซอยเป็นเส้น สร้างความยุ่งยากให้แม่ครัวไปอีก แต่รับรองว่าใครได้กินต้องติดใจในเสน่ห์น้ำยำแบบนี้ และสุดท้ายคือยำสะนัดหรือยำสะนับ ยำพื้นบ้านทางเหนือ ที่เป็นการนำผักหลายๆ อย่างมาลวกแล้วยำรวมกัน จุดเด่นอยู่ที่รสชาติน้ำยำทำจากพริก กระเทียม หอมเผา แล้วตำกับปลาร้า
ยำใหญ่ 

พอเริ่มทำเรื่องก็จะใหญ่ขึ้นมาเลยทีเดียว เพราะด้วยเครื่องยำกว่า 10-20 อย่างรวมกัน ไม่ว่าจะเป็นเนื้อหมู เครื่องในหมูเกือบทุกส่วน ไหนจะไก่ กุ้ง หมึกแห้ง วุ้นเส้น เต้าหู้ ฟองเต้าหู ฯลฯ น้ำยำสีแดงฉานแต่ไม่เผ็ดเพราะทำจากพริกชี้ฟ้า กระเทียม รากผักชีโขลกรวมกัน ปรุงรสด้วยน้ำปลา น้ำตาล มะนาว ในสัดส่วนที่เท่าๆ กันเพราะสมัยก่อนน้ำยำจะมีรสค่อนข้างเสมอกัน เอกลักษณ์ของยำใหญ่ที่หาไม่ค่อยเจอในสมัยนี้คือการใส่หัวไช้เท้าฝานบางๆ ลงไปด้วย หัวไช้เท้า (หรือในตำรามักเขียนว่าหัวผักกาด) กรอบหวานรสไม่ขื่น มีเคล็ดลับตรงฝานหัวไช้เท้าบางๆ แล้วขยำกับเกลือเบาๆ เพื่อลดความขื่น ล้างน้ำทิ้ง 2-3 น้ำแล้วลองชิมดู 
ยำทวาย 
สำรับทรงโปรดของพระพุทธเจ้าหลวงรัชกาลที่ 5 บางที่มาว่ามาจากเมื่อพระองค์ท่านเสด็จชวาได้เสวยและทรงโปรดมาก จึงให้เครื่องต้นทำถวาย ต้นตำรับจึงมาจากวังสวนสุนันทา ซึ่งมีหม่อมเจ้าหญิงสะบาย นิลรัตน์ (เสด็จย่าของหม่อมหลวงเนื่อง นิลรัตน์) เป็นหัวหน้าห้องเครื่อง บางก็ว่ามาจากคำว่าทะวาย อาจหมายถึงหมดสิ้นฤดูกาล อาหารจานนี้จึงเป็นสำรับที่แสดงให้เห็นถึงความตั้งใจและเพียรหาพยายามหาสิ่งต่างๆ นอกฤดูกาลของคนปรุง ยำทวายจึงถือเป็นสำรับพิเศษที่แม้แต่ในรั้วในวังเองก็จะทำเฉพาะเวลามีงานใหญ่เท่านั้น

ลักษณะพิเศษของยำทวายจะหั่นผักไม่เหมือนยำอื่นๆ คือต้องหั่นเป็นเส้นยาว เลือกใช้ผักบุ้งไทย ถั่วงอก หน่อไม้ มะเขือยาว ถั่วฝักยาว หัวปลี และมีพริกหยวกเพื่อตัดเลี่ยน สูตรโบราณจะใช้เนื้ออกไก่ต้มฉีกเป็นฝอยๆ ส่วนน้ำยำปรุงจากพริกแกงแดง สีน้ำยำแดงวาวจากน้ำมันพริก หอมน่ารับประทาน รสชาติเข้มข้นออกรสหวานอมเปรี้ยว แต่ไม่บาดคอ เพราะกลมกล่อมด้วยเนื้อปลาสลาดย่างโขลกจนฟูที่ตำไปกับพริกแกง เมื่อจัดเสิร์ฟจึงราดน้ำยำบนผักลวก หยอดหน้าด้วยหัวกะทิ โรยอกไก่ฉีก หอมเจียว และงาขาวคั่ว (ซึ่งบางตำรับก็ว่าไม่ใส่)
ยำสะนัด 

ยำพื้นเมืองเหนือที่นำผักลวกหลากหลายชนิดมายำหรือตามความหมายคือคลุกให้เข้ากัน สังเกตว่าไม่มีส่วนผสมของความเปรี้ยวอย่างน้ำมะนาวหรือน้ำมะขามเลย ซึ่งเป็นเอกลักษณ์ของยำทางเหนือที่ยำจะออกไปทางคั่วเสียมากกว่า คือนำเครื่องยำไปผัดกับน้ำมันหอมหรือกระเทียมในกระทะ
 




share this














ณวรา
เปลี่ยนบุญเลิศ

chef










วิรุฬห์
ปราบทุกข์

food stylist










พรพิมล
โรจน์สิริอนันต์

photographer










อรพิม
วรรณกายนต์

photographer










recommended articles









คาลามารีซอสต้มยำ









เส้นหมี่ผัดกระเฉด









pojangmacha เต็นท์แดงเกาหลี กิน ดื่ม แด่วันอันขื่นขม









คีชแซลมอนมันฝรั่ง









ชิฟฟอนวานิลลา









เลือดหมูผัดต้นหอม









ทำโดนัทด้วยแป้ง brioche ชุ่มฉ่ำหอมเนย









ยากิโซบะ










recommended videos









ซุปชาบูน้ำดำ 3 ยี่ห้อ ทำได้มากกว่าแค่ชาบู-สุกี้ยากี้ | ของดีติดครัว must have!!!








ดับเบิ้ลช็อกโกแลต








หม้อไฟยูนนาน หนึ่งเดียวในห้วยขวาง รักมาก ร้านประจำ | ววแอดไวซ์เด้อ








บราวนี่ สูตรเข้มข้น ช็อกโกแลตเน้นๆ (fudgy brownies) l cook or die








กินอาหารทะเลให้จุใจที่อาโอโมริ | ทริปกินแหลกล้างโลก tohoku ep.5








มาซาล่า จาย (masala chai) ชานมเครื่องเทศที่คนอินเดียขาดไม่ได้ | food story








มายองเนส i cook or die!








เกี๊ยวทอดไส้หมู



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018
























เราใช้คุกกี้เพื่อให้ท่านได้รับประสบการณ์ที่ดีที่สุดบนเว็บไซต์ของเรา โดยท่านยินยอมให้เรารวมทั้งบุคคลภายนอกเก็บข้อมูล วิเคราะห์ และนำไปประมวลผลได้ คลิกเพื่อดูข้อมูลเพิ่มเติมผ่านทาง privacy policyยินยอมไม่ยินยอม







