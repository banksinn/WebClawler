






เอาไส้อั่วมาทำพาสต้า








 




















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














cooking

ทำอาหารยากตรงไหน




เอาไส้อั่วมาทำพาสต้า

story by
เชฟน่าน
|
21.11.2018 






3,155 views











[ give star ]





pin







pinned







share








star rating










 0 / 5 


submit
reset
















ฟิวชั่นพาสต้า เส้นอิตาเลียนกับรสชาติไทยสไตล์ ความอร่อยที่คุณเองก็ทำได้ 

อาหารจำพวกผัดๆ เส้นๆ ถือว่าเป็นอาหารที่ง่าย มีขั้นตอนน้อย วัตถุดิบก็น้อย แต่เราสามารถนำมาเตรียมเป็นอาหารในบ้านที่อร่อยดูดีได้ไม่ยาก จริงๆ ถือว่าเป็นไม้ตายของผมเลยก็ได้ เวลามีแขกหรือเพื่อนฝูงครอบครัวมากินอาหารที่บ้าน อาหารจานหนึ่งที่จะขาดไม่ได้ก็คือ ‘พาสต้า’
ใช่ครับ พาสต้าเป็นอาหารจานเส้นสัญชาติอิตาเลียน จริงๆ แล้วไม่ค่อยต่างอะไรจากก๋วยเตี๋ยวผัดมากนัก แต่ให้ความรู้สึกพิเศษมากๆ เวลาเราในฐานะพ่อครัวนำออกมาเสิร์ฟที่โต๊ะอาหาร เนื่องจากเป็นอาหารที่ไม่ได้กินบ่อยๆ เวลาที่ได้กินก็มักจะเป็นโอกาสพิเศษ หรือกินที่ร้านอาหารหรูๆ เท่านั้น ผมขอบอกเลยว่ามันทำง่ายเอามากๆ
แต่… ในฐานะพ่อครัว พ่อบ้าน เราก็ต้องหาอะไรที่เป็นเอกลักษณ์ของเราเสียหน่อย ผมชอบที่จะดัดแปลงพาสต้าหน้าฝรั่งให้ออกรสชาติผสมของเอเชีย ใช้วัตถุดิบของเอเชีย ไม่ว่าจะเป็นไทย ญี่ปุ่น หรือจีนเข้ามาบวกกัน เพิ่มความเป็นตัวตนของคนปรุงเข้าไปในอาหารจานง่ายๆ ให้พาสต้าที่เพื่อนๆ มากินที่บ้านเรา ไม่เหมือนกับพาสต้าที่เขาเคยกินจากร้านอาหารทั่วๆ ไป เราเรียกพาสต้าที่เกิดจากการผสมผสานนี้ว่า ‘ฟิวชั่นพาสต้า’ (fusion pasta)
บทความนี้ผมนำพาสต้าไส้อั่วมาฝากเพื่อนๆ กัน เนื่องจากไส้อั่วเป็นของโปรดของผมอย่างหนึ่ง เข้มข้นด้วยสมุนไพรนานาชนิด ส่วนประกอบไขมันกับเนื้อสัตว์กำลังลงตัวพอดี ผัดให้ออกรสจัดผมว่าน่าจะอร่อยมาก เลยได้ออกมาเป็น ‘สปาเกตตีนี่ไส้อั่วพริกกระเทียม แนมกับผักกรอบ’ จานนี้บอกเลยว่า แคลอรีเต็ม ความฟินสูงสุด และหน้าตาดีมากๆ
แน่นอนว่าครัวบ้านผมมีเส้นพาสต้าติดไว้เสมอ เส้นพาสต้ามีหลากหลายชนิดเช่นเดียวกันกับเส้นก๋วยเตี๋ยว ส่วนมากที่ขายตามซูเปอร์มาเก็ตจะเป็นเส้นแห้งบรรจุอยู่ในถุงหรือกล่อง สามารถเก็บไว้ใช้ได้นานเลยทีเดียว ผมชอบที่จะติดเส้นชนิดสปาเกตตี หรือเส้นยาวกลมไว้ เนื่องจากว่าเข้าใจง่าย ใช้ง่าย เข้ากันได้ดีกับหลากหลายซอส และที่ชอบมากๆ ก็คือเส้นสปาเกตตีเบอร์ 2 หรือมีชื่อเรียกว่า สปาเกตตีนี่ อันนี้ก็แล้วแต่เพื่อนๆ เลยว่าชอบเส้นแบบไหน ซื้อไว้ติดครัวรับรองไม่เสียใจ ได้ใช้งานอย่างแน่นอน
หัวใจในการทำพาสต้าให้อร่อยมีไม่กี่ข้อ 
หนึ่งก็คือ ต้องลวกเส้นให้พอดิบพอดี หรือลวกเส้นให้ al dente
ลวกเส้นด้วยน้ำปริมาณมาก ใส่เกลือให้น้ำออกเค็มปะแล่มๆ เมื่อน้ำเดือดจึงใส่เส้นลงลวก ลวกตามเวลาข้างถุง ลบออก 1½ นาที ยกตัวอย่างเช่น ข้างถุงบอกให้ลวก 6 นาที ผมจะลวกแค่ 4 นาทีครึ่งเท่านั้น จากนั้นคีบเส้นพาสต้าร้อนๆ เกลี่ยลงในถาดแบน เคล้าด้วยน้ำมันมะกอก แล้วพักให้เย็นตัวอย่างนั้นโดยไม่ต้องล้างเส้นแต่อย่างใด น้ำลวกเส้นก็เก็บไว้ใส่ตอนผัดเครื่องทั้งหมดได้อีกด้วย  

สองก็คือ เลือกเนื้อสัตว์ที่เป็นส่วนประกอบหลัก 
เมนูนี้ผมเลือกไส้อั่ว เนื่องจากมีรสชาติความอร่อยและรสสัมผัสอย่างที่ชอบอยู่แล้ว เพื่อนๆ สามารถเลือกเนื้อสัตว์ชนิดอื่นๆ ได้ตามใจชอบเลย ไม่ว่าจะเป็นกุ้งสด คอหมู ไส้กรอกก็ใช้ได้ทั้งนั้น จะเป็นเนื้อสัตว์แบบสดหรือเนื้อสัตว์แบบแปรรูป ขอให้เลือกวัตถุดิบที่สดใหม่ ปลอดภัย คุณภาพดีเท่านั้นเป็นใช้ได้

สามก็คือ เลือกสมุนไพรให้เข้ากันกับเนื้อสัตว์ที่เลือกใช้ 
โดยมากแล้ว ที่ผมจะขาดไม่ได้ก็คือ กระเทียม บางครั้งจะเพิ่มเติมหอมแดงหรือหอมใหญ่ใส่เข้าไปด้วย ถ้าต้องการความเผ็ดเติมพริกแห้งหรือพริกสดก็ได้ อีกส่วนที่สำคัญคือสมุนไพรสดจำพวกพาร์สเลย์ ใบโหระพา ใบกะเพรา ใบสะระแหน่ นำมาใช้เพิ่มสีสันและความหอมให้กับจานพาสต้าของเราได้เป็นอย่างดี ทั้งนี้ต้องเลือกให้กลิ่นและรสของสมุนไพรเข้ากันกับเนื้อสัตว์ที่เราเลือกใช้ด้วย
สุดท้ายข้อสี่ จัดจานให้สวยงาม
ข้อที่ทำให้พาสต้าแตกต่างจากก๋วยเตี๋ยวทั่วไปก็คือการจัดจานที่สวยงาม ผมเคยเจอบางท่านตั้งอกตั้งใจทำพาสต้าอย่างมาก แต่เวลาลงจานแล้ว เทจากกระทะลงจานเลย ไม่ได้จัดอะไร ราวกับว่ามันคือก๋วยเตี๋ยวผัดซีอิ๊ว ทำให้พาสต้าของเราหมดราคาลงไปอย่างน่าเสียดาย การตกแต่งจานจึงมีความจำเป็นอย่างมาก ผมแนะนำให้ใช้ที่คีบ คีบเส้นพาสต้าแล้วหมุนให้เส้นฟูขึ้นเล็กน้อยตอนนำลงจาน จากนั้นจึงคีบเครื่องเคราต่างๆ ลงจานให้สวยงาม สุดท้ายตกแต่งสักนิดด้วยช่อสมุนไพรที่เราเลือกใช้ โรยรอบๆ ด้วยน้ำมันมะกอกและพริกไทยดำบดใหม่ จะช่วยเพิ่มมูลค่าให้กับจานพาสต้าของเราได้อย่างมาก
บทความนี้ผมนำพาสต้าไส้อั่วมาฝาก ไส้อั่วที่อร่อยนำมาทำอาหารได้หลากหลาย หนึ่งในนั้นก็คือพาสต้า ผมนำเอาไส้อั่วมาหั่นเป็นชิ้นพอคำ จากนั้นก็นำมาคั่วในกระทะจนใส้อั่วออกสีเหลืองสวยและส่งกลิ่นหอม ผัดกับพริกขี้หนูแห้งแล้วเพิ่มรสชาติได้เป็นอย่างมาก 


ผมเลือกที่จะปรุงรสชาติด้วยเกลือและพริกไทยดำเท่านั้น เนื่องจากไส้อั่วมีรสชาติของมันอยู่แล้ว จากนั้นเพิ่มความหอมด้วยพาร์สเลย์และใบโหระพา กินกับผักสดและผักทอดกรอบนี่เรียกว่าเข้ากันมาก อยากให้ทุกคนลองนำไปทำกินเองที่บ้านดูนะครับ

สปาเกตตีไส้อั่วสมุนไพรผักกรอบ
ingredients (สำหรับ 2 คน)
เส้นสปาเกตตีลวกสุก 300 กรัม                                         
น้ำมันมะกอก 2 ช้อนโต๊ะ
กระเทียมสไลซ์บาง 2  ช้อนโต๊ะ
พริกขี้หนูแห้งทอด 2 เม็ด             
ไส้อั่วหั่นชิ้นพอคำ 200 กรัม            
พาร์สเลย์สับละเอียด 1 ½  ช้อนโต๊ะ
โหระพาสับหยาบ  1 ½ ช้อนโต๊ะ
เกลือสมุทรและพริกไทยดำบดใหม่สำหรับปรุงรส                        
ผักสำหรับจัดเสิร์ฟ ได้แก่ กะหล่ำปลีลวก โหระพา แตงกวา ผักชี และพริกแห้งทอด     
ผักชุบแป้งทอด
แป้งทอดกรอบ  
น้ำเย็นจัด
น้ำมันสำหรับทอด
ผักสำหรับทอด ได้แก่ ดอกพวงชมพู ผักชี และใบผักบุ้ง 


instruction
1.นำกระทะใส่น้ำมันมะกอกตั้งไฟกลางพอร้อน ใส่ไส้อั่วลงทอด เมื่อสีสวยและมีกลิ่นหอมใส่กระเทียมลงผัด ตามด้วยพริกแห้ง จากนั้นจึงนำเส้นลงผัด เติมน้ำลวกเส้นหรือน้ำเปล่าได้เล็กน้อยถ้าเส้นแห้งเกินไป ปรุงรสด้วยเกลือและพริกไทยดำตามชอบ ใส่พาร์สเลย์สับ และใบโหระพาสับ ผัดให้เข้ากัน ปิดไฟ
2.นำพาสต้าลงจานเสิร์ฟ ตกแต่งด้วยพริกแห้งทอดและใบโหระพา เสิร์ฟกับผักสดและผักทอดกรอบ
 
บทความเพิ่มเติม

มังสวิรัติฟิวชั่น อร่อยง่าย หลากสไตล์ ได้ประโยชน์
โรตีพิซซ่าแกงเขียวหวาน
คั่วกลิ้งสติ๊ก
ไส้อั่วหมู
เปิดโลกอาหารเหนือแต้ๆ ที่ร้านม่านเมือง | รีวิวร้านอาหาร หมู่บ้านสัมมากร





share this














น่าน
หงษ์วิวัฒน์

chef










ศศิกานต์
เพิ่มสุขทวี

graphic designer







ทำอาหารยากตรงไหน, วิธีต้มเส้นสปาเกตตี, อาหารฝรั่ง, อาหารฟิวชั่น, อาหารเหนือ, เชฟน่าน, เมนูเส้น, ไส้อั่ว 







recommended articles









4 เมนูชาเขียวสายคาว หอมพร้อมประโยชน์









น้ำจิ้มไม้ตายที่ต้องมีติดครัว ‘น้ำปลาพริก น้ำจิ้มซีฟู้ด & แจ่ว’









ผัดไทยให้พิศมัยต้องใส่ใจทุกรายละเอียด









เคล็ดลับปรุงน้ำยำให้ไม่พังคามือ









everyday soup









เห็ดแชมปิญองอบชีส 









คลาสสิกคาโบนารา ทำเองที่บ้านก็ได้เหรอ









ต้มยำกุ้งสูตรโบราณ เสน่ห์ของวัตถุดิบตั้งต้นที่ได้จากธรรมชาติ










recommended videos









เปาเะเปี๊ยะทอดเวียดนาม สูตรลับเฉพาะบ้านเชฟน่าน by เชฟน่าน | ciy – cook it yourself








สุดยอดหมูอินทรีย์








มักกะโรนีกุ้งอบชีส i เข้าครัวกับตัวจิ๋ว








marry me กินดีนะคร๊า ep.2








สุดยอดกุ้งแห้งพลังงานแสงอาทิตย์ | สุดยอดวัตถุดิบ








ลาบไก่








เมนูตามสั่งแจ๋วๆ เกี๊ยวกรอบผัดไทย | ตามสั่งเดอะซีรีส์








ขอนแก่น ถนนสายนี้แซ่บ i food review



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018




























