






lava chocolate cake in cup








 





















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














cooking

ทำอาหารยากตรงไหน




lava chocolate cake in cup

story by
เชฟน่าน
|
21.09.2018 






23,481 views











[ give star ]





pin







pinned







share








star rating










 0 / 5 


submit
reset
















เค้กสุดง่ายที่ทำได้ที่บ้านแม้ไม่มีเครื่องมือใดๆ อร่อย ช็อกโกแลตไหลเยิ้ม... 

สำหรับเพื่อนๆ สายอาหารคาวเหมือนผม หลายคนอาจจะอยากมีโมเม้นต์หวานๆ กันบ้าง แต่ติดที่ว่าอาหารคาวกับอาหารหวานแตกต่างกันอย่างสิ้นเชิง อาหารคาวสามารถปรุงไปชิมไป ปรับเปลี่ยนพลิกแพลงได้ทุกกระบวนท่า ส่วนอาหารหวานต้องชั่งตวงวัดขนาดเรียกว่าผิดเล็กผิดน้อยมีอันเป็นพังคามือ และมากไปกว่านั้น จะเริ่มต้นทำอาหารหวานอย่างฝรั่งต้องลงทุนกับอุปกรณ์สารพัด ชิ้นใหญ่ๆ ก็ต้องมีเตาอบ เครื่องตีเค้ก อย่างเล็กๆ ก็เรียกว่ามีอีกเพียบ ทั้งตราชั่งดิจิทัล ถาดอบ พิมพ์ กระดาษไข แปรงซิลิโคน และอื่นๆ อีกมากมาย ทำให้หลายต่อหลายคนเก็บความอยากทำอาหารหวานไว้ในใจต่อไป 
ผมเองก็เป็นคนทำอาหารสายคาว แต่ก็ได้ลองทำอาหารหวานอยู่หลายต่อหลายครั้งเช่นกัน ขั้นตอนการทำอาหารหวานมีความประดิดประดอย สร้างสมาธิ ใจเย็นให้กับผู้ทำอย่างผม อาหารหวานมีความสวยเก๋เวลาจัดจานถ่ายรูปออกมา อาหารหวานสามารถเก็บไว้ให้เพื่อนชิมในวันถัดไปได้ ไม่เหมือนอาหารคาวที่ส่วนใหญ่ถ้าจะให้อร่อยต้องกินทันที ฉะนั้นคนรักการทำอาหารอย่างเราก็สมควรได้ลองทำอาหารหวานสักครั้งในชาตินี้
ใครอุปกรณ์ไม่ครบ หรือไม่มีประสบการณ์ทำขนม ไม่ใช่ปัญหาอีกต่อไป ผมเสนอเมนูนี้เลย ลาวาช็อกโกแลตเค้ก เสิร์ฟกับไอศกรีมวานิลลาและวิปปิ้งครีม กินอุ่นๆ กับไอศกรีมเย็นๆ ซอสช็อกโกแลตเยิ้มเปื้อนปาก รับรองว่าฟินไปสามบ้านแปดบ้าน เมนูนี้ผมปรับให้ง่าย ใช้อุปกรณ์น้อยที่สุด เอาที่จำเป็นเท่านั้น เราจะเอาแรงกายเข้าแลก และไม่จำเป็นต้องใช้เตาอบมาตรฐาน ขอแค่มีเตาติ๊งปิ้งขนมปังเท่านั้นเป็นพอ!
อุปกรณ์จำเป็น คือ 
1. ตะกร้อมือ เนื่องจากเครื่องตีเค้กที่อำนวยความสะดวกนั้นแพง และถ้าซื้อมาก็อาจใช้ไม่ได้บ่อยครั้งนัก ใช้ตะกร้อมือตีเองสิครับ มือใหม่ทำขนมอบก็ต้องเรียนรู้ด้วยวิธีนี้ทั้งนั้น 
2. ไม้พายยาง อันนี้ติดบ้านไว้มีประโยชน์ นอกจากทำอาหารหวานแล้วยังใช้กับงานอื่นๆ ได้สารพัด ถ้าไม่มีจริงๆ ก็ใช้ช้อนคนก็ได้ ไม่จำเป็นต้องไปหาซื้อเพื่อการนี้นะครับ
3. ถ้วยตวงของแห้ง 2 ขนาด คือ ½ ถ้วย และ ¼ ถ้วย อุปกรณ์ตวงวัดแบบนี้มีความจำเป็นสำหรับคนทำอาหารครับ ทั้งแบบช้อนตวง แก้วตวง และถ้วยตวงควรมีติดครัวไว้อย่างมาก

4. ช้อนกลางตักกับข้าวหรือน้ำแกง ที่บ้านไหนก็น่าจะมี ช้อนอันนี้ใช้สำหรับตักผงโกโก้ที่ใช้ในสูตรครับ ใช้ 2 ช้อนพอดีๆ ไม่ต้องพูน เค้กจะออกมาเข้มข้นดีมากๆ
5. กระชอนสำหรับร่อนแป้ง ใช้กระชอนกรองธรรมดาๆ ที่บ้านมีครับ เราจะใช้ร่อนแป้งเค้กกับผงโกโก้ เผื่อว่าส่วนผสมของแห้งเหล่านี้อาจมีก้อนใหญ่ๆ เวลาผสมเป็นเนื้อเค้กอาจทำให้เป็นก้อน ไม่ละมุน ถ้าบ้านไหนไม่มีก็ไม่ต้องร่อนนะครับ ผมว่าเราใช้นิ้วมือบี้ก้อนแป้งแข็งๆ ก็ได้เหมือนกันนะครับ 
เมื่อไม่มีอะไรมาเป็นอุปสรรคแล้วก็เริ่มทำกันเลยดีกว่า

ขั้นตอนที่ 1 เริ่มจากนำน้ำใส่หม้อขนาดเล็กประมาณ ¼ ของหม้อ นำตั้งไฟกลางให้น้ำเดือด จากนั้นนำดาร์กช็อกโกแลต 55% ใส่อ่างผสมนำขึ้นตั้งบนหม้อน้ำ ขอเน้นว่าควรเป็นช็อกโกแลตแท้นะครับ ไม่ควรใช้ compound chocolate ที่ทำจากไขมันพืชนะครับ และควรใช้ดาร์กช็อกโกแลต เนื่องจากในสูตรมีใส่น้ำตาล ถ้าใช้มิลค์ช็อกโกแลตจะหวานเกินไป และขาดเสน่ห์ของเค้กชนิดนี้ 

ความร้อนจากไอน้ำจะค่อยๆ ละลายช็อกโกแลต เมื่อช็อกโกแลตละลายได้ 80% จึงใส่เนยสดลงไปละลายผสมด้วยเลยนะครับ ผมใช้เนยสดชนิดจืดก้อนขนาด 100 กรัม ทั้งก้อนเลย ก่อนใช้ก็หั่นเป็นชิ้นเล็กๆ เตรียมเอาไว้ ละลายช็อกโกแลตและเนยจนมีลักษณะเป็นซอสเนื้อเดียวกัน แล้วจึงยกลงพักไว้ให้คลายร้อน

ขั้นตอนที่ 2 นำอ่างผสมตอกไข่ 3 ใบใส่ลงไป ไข่ไก่ที่ใช้ควรเป็นไข่ไก่สดมากเช่นเคยนะครับ จากนั้นก็ใช้ตะกร้อมือตีจนไข่เข้ากันดี แล้วใส่น้ำตาลลงไปผสม ตีด้วยตะกร้อจนส่วนผสมไข่เป็นสีนวล ตีต่อไปเรื่อยๆ จนเนื้อส่วนผสมสามารถใช้ตะกร้อยกขึ้นมาวาดลายได้เป็นอันพอดี ขั้นตอนนี้คือการเติมอากาศเข้าไปในไข่ ให้เนื้อเค้กของเราฟูเบาไม่แน่นแข็ง

ขั้นตอนที่ 3 เทส่วนผสมซอสช็อกโกแลตลงไปในอ่างผสมไข่ แล้วค่อยๆ คนให้เข้ากันเป็นเนื้อเดียว จากนั้นร่อนแป้งเค้กและผงโกโก้ลงผสม ค่อยๆ ตะล่อมให้เนื้อเค้กผสมกันเป็นเนื้อเดียว เทส่วนผสมเค้กลงในชามเซรามิค ประมาณ ¾ ของชาม


ขั้นตอนที่ 4 คือขั้นตอนการอบ ทำเสร็จแล้วอบได้เลยโดยใช้เตาติ๊งที่เรามี ใช้ไฟบนล่าง ตั้งอุณหภูมิไว้ที่ 170-180 องศาเซลเซียส อุ่นเตาล่วงหน้าไว้แค่ 5 นาทีพอ จากนั้นจึงนำส่วนผสมเค้กเข้าเตาอบ ใช้เวลาอบประมาณ 13 นาทีเท่านั้น ก็จะได้เค้กช็อกโกแลตลาวาที่อบสด ไหลเยิ้ม อร่อยสุดๆ ที่ทำเองกินเองที่บ้านแล้ว 

ใครยังไม่อบทันที สามารถเก็บส่วนผสมเค้กในชามที่เตรียมไว้ในตู้เย็นได้ ขอแค่ไม่ควรเก็บเกิน 3 วัน ของที่สดใหม่อาจเสียความอร่อยไปหมด และเวลาจะอบส่วนผสมเค้กที่แช่เย็น ให้เผื่อเวลาอบเป็น 15 นาที ก็จะได้เค้กช็อกโกแลตลาวาเยิ้มๆ กินทันที

เค้กช็อกโกแลตลาวาจะอร่อยที่สุด คือตอนออกจากเตาอบแล้วประมาณ 5 นาที ความระอุของเตาอบจะคลายตัวลงเล็กน้อย เสิร์ฟเค้กอบสดกับไอศกรีมเย็นๆ กินตัดกัน ผมรับรองว่าอร่อยมากๆ เมนูนี้ผมทำแล้วทุกคนที่บ้านติดใจ โดยเฉพาะเด็กๆ ที่สำคัญไม่ต้องง้ออุปกรณ์เยอะแยะมากมาย และก็ง่ายมากจนใครๆ ก็ทำได้

lava chocolate cake in cup 
ingredients
ดาร์กช็อกโกแลต 55%  ½ + ¼    ถ้วย
เนยสดชนิดจืดก้อน 100 กรัม 1 ก้อน
แป้งเค้ก ¼ ถ้วย
ผงโกโก้ 2 ช้อนโต๊ะกินข้าว
ไข่ไก่ 3 ฟอง
น้ำตาลทรายขาว ½ ถ้วย
ถ้วยเซรามิค ประมาณ 4-5 ถ้วย
ไอศกรีมวานิลลา วิปปิ้งครีมชนิดตีแล้ว และยอดสะระแหน่สำหรับตกแต่ง
 
บทความที่เกี่ยวข้อง

10 สูตรเบเกอรีสายช็อกโกแลตเลิฟเวอร์ห้ามพลาด!
ช็อกโกแลตฟอนดันท์
เค้กช็อกโกแล็ตอันดับหนึ่งหนึ่งหนึ่ง…
6 หนังเล่าเรื่องผ่านช็อกโกแลต
เค้กช็อกโกแลตลาวาจาก small kitchen cookbook

 




share this














น่าน
หงษ์วิวัฒน์

chef










วรรณวนัช
วรรณเลิศศิริ

graphic designer







ทำอาหารยากตรงไหน, เค้กช็อกโกแลต, เชฟน่าน, เบเกอรี, เมนูช็อกโกแลต, เมนูเตาอบ 







recommended articles









ทุกเรื่อง ‘ช็อกโกแลต’ ที่ต้องรู้ก่อนทำขนมแสนอร่อย









ให้โฮมเมดคุกกี้เป็นของขวัญปีใหม่ได้ใจกว่ากันเยอะ









คลาสสิกคาโบนารา ทำเองที่บ้านก็ได้เหรอ









น้ำซุปอูมามิ









ไขความลับฉบับ ‘ชูส์ครีม’ รู้ไว้ทำยังไงก็ไม่พัง









4 ขั้นตอนง่ายๆ ต้มไข่ยางมะตูมให้เยิ้ม









3 สูตรขนมสายอุปกรณ์น้อย แต่อร่อยชัวร์!









ชั่ง-ตวง–วัด เป๊ะปังไม่มีพลาด มือใหม่ก็เอาอยู่!










recommended videos









ปาร์ตี้ฮาโลวีน i ciy – cook it yourself








ช่อม่วง i ciy – cook it yourself








4 ร้านอาหารผักพื้นบ้านที่ควรต้องไปลอง | food review








มัสมั่นทุเรียน i cook or die!








พากินอาหารเช้า ตลาดเชียงใหม่ กาดต้นพยอม กาดจริงใจ | ทริปกินแหลกล้างโลก เชียงใหม่ ep4








คอหมูย่างสูตรลัด หม้อทอดไร้น้ำมัน by เชฟน่าน | ciy – cook it yourself








ข้าวขยำปูสมุนไพร by เชฟน่าน | ciy – cook it yourself








ซากะเอะซูชิ ต้องมีซ้ำ!!!



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018
























เราใช้คุกกี้เพื่อให้ท่านได้รับประสบการณ์ที่ดีที่สุดบนเว็บไซต์ของเรา โดยท่านยินยอมให้เรารวมทั้งบุคคลภายนอกเก็บข้อมูล วิเคราะห์ และนำไปประมวลผลได้ คลิกเพื่อดูข้อมูลเพิ่มเติมผ่านทาง privacy policyยินยอมไม่ยินยอม







