






ข้าวยาคู ขนมสะท้อนวัฒนธรรมและศาสนาที่หากินยาก








 




















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














food story

food old days




ข้าวยาคู ขนมสะท้อนวัฒนธรรมและศาสนาที่หากินยาก

story by
สุริวัสสา กล่อมเดช
|
18.01.2022 






200 views











[ give star ]





pin







pinned







share








star rating










 0 / 5 


submit
reset
















ขนมพื้นบ้านรสละมุน หวานอ่อนๆ หอมน้ำนมข้าว 

เสน่ห์หนึ่งของขนมพื้นบ้านไทย คือความหลากหลายต่างกันไปตามแต่ละท้องที่ ที่จะหยิบจับวัตถุดิบท้องถิ่นมาทำกิน ขนมจึงสะท้อนชีวิตความเป็นอยู่ผ่านสีสัน รสชาติ หน้าตา กระทั่งกระบวนการทำ บ้างเชื่อมโยงกับความเชื่อทางศาสนาเช่น ‘ขนมข้าวยาคู’ 
 ข้าวยาคู เป็นขนมพื้นบ้านทำกินกันหลายพื้นที่ที่มีการเพาะปลูกข้าว แต่เดิมทำกินกันปีละครั้งในช่วงที่ต้นข้าวออกรวงหรือเรียกว่าระยะตั้งท้อง เต็มไปด้วยเมล็ดข้าวอ่อนหรือเรียกว่าข้าวระยะให้น้ำนม โดยเกี่ยวข้าวมาตำนวดทั้งรวง แล้วคั้นเอาน้ำนมข้าวมาเคี่ยวในกระทะ ใส่น้ำตาล จนได้เนื้อข้นเหนียวสีเขียวอ่อนถึงเข้ม เวลาจะกินก็ตักราดด้วยกะทิโรยงาขาวหรือธัญพืชตามชอบ ตัวขนมนั้นให้กลิ่นหอมอ่อนๆ จากข้าว รสนุ่มนวลไม่หวานมากตัดเค็มนิดหน่อยจากกะทิ 
เพื่อให้ขนมข้าวยาคูยังคงอยู่ ไม่สูญหายไปกับความหากินยาก ภายหลังจึงมีการปรับเปลี่ยนให้ทำกินได้ตลอดทั้งปีโดยใช้เมล็ดข้าวกับต้นอ่อนข้าวสับละเอียดมาคั้นเอาน้ำและนำมาเคี่ยวกับน้ำใบเตย แป้งข้าวเจ้า ได้สัมผัสไม่แตกต่างและยังคงความหอมอ่อนๆ จากข้าวกับต้นข้าวเอาไว้ 
ตามพจนานุกรมฉบับราชบัณฑิตยสถานได้ให้ความหมายคำว่า ‘ยาคู’ ไว้ว่า (๑) น. ข้าวต้ม (ป.).  (๒) น. เรียกขนมชนิดหนึ่งทำด้วยข้าวอ่อน ว่า ข้าวยาคุ หรือ ข้าวยาคู 
คำว่า ยาคู มาจากภาษาบาลีว่า ยาคุ ข้าวยาคูมีลักษณะแบบเดียวกับข้าวต้ม ในสมัยพุทธกาลใช้ข้าวหรือธัญพืชชนิดอื่นแช่ในน้ำในอัตราส่วน ๑ ต่อ ๑๖ จนเปลือกธัญพืชเหล่านี้อ่อนตัว แล้วเคี่ยวให้เหลือเพียงครึ่งเดียว มักเป็นอาหารที่ทำให้ผู้ป่วยหรือผู้ที่หิวกระหายดื่ม ในวินัยปิฎกและพระสูตรอังคุตตรนิกาย (อ่านว่า อัง-คุด-ตะ –ระ -นิ-กาย) กล่าวว่าข้าวยาคูมีประโยชน์ ๕ ประการ คือ ช่วยบรรเทาความหิว บรรเทาความกระหาย ทำให้ลมเดินสะดวก ช่วยชำระลำไส้ และช่วยย่อยอาหาร
ในอดีตข้าวยาคูจึงผูกพันกับวิถีชีวิตชาวนา รวมทั้งผู้นับถือศาสนาพุทธบางท้องที่ที่มีพิธีกวนข้าวยาคูเพื่อถวายขนมนี้แด่พระสงฆ์ในวันสำคัญทางศาสนาและยังคงสืบสานไว้ เพียงปรับเปลี่ยนวัตถุดิบบางชนิดให้เขากับบริบทปัจจุบัน แต่หัวใจสำคัญของการกวนข้าวยาคูถวายพระสงฆ์และแจกจ่ายให้กับผู้มาร่วมงานยังคงอยู่ คือความสมัครสมานสามัคคี และการถวายสิ่งดีมีประโยชน์แด่พระสงฆ์ ตามความเชื่อที่ปรากฏในพระไตรปิฎกที่กล่าวถึงที่มาของข้าวยาคูว่าพราหมณ์คนหนึ่งนำข้าวยาคูมาถวายพระพุทธเจ้า ผลบุญจึงส่งให้เป็นผู้รู้ธรรมองค์แรก 

ชาวพุทธส่วนหนึ่งจึงเชื่อว่า อานิสงส์ของการให้ทานข้าวยาคูหรือให้ข้าวยาคูแก่ผู้อื่น คือการให้ อายุ วรรณะ สุข กำลัง และปฏิภาณผู้มีปัญญา อีกทั้งคุณประโยชน์ของข้าวยาคูยังช่วยบรรเทาความกระหาย อยู่ท้อง และยังช่วยย่อยอาหารจึงเป็นอาหารดีเหมาะถวายแด่พระสงฆ์ จึงมีประเพณีกวนข้าวยาคูในหลายพื้นที่ เช่นประเพณีกวนข้าวยาคู บ้านสีคิ้ว เป็นประเพณีหนึ่งของวัฒนธรรมไทย-ยวน ชาวบ้านสีคิ้วจะช่วยกันกวนข้าวยาคู ในวันขึ้น 14 ค่ำเดือน 12 ของทุกปี ก่อนวันเทศมหาชาติหนึ่งวัน โดยนำรวงข้าวอ่อนมาคั้นเอาน้ำกวนกับใบเตย ใส่กะทิ น้ำตาลและนม เพื่อนำไปถวายพระสงฆ์ในวันรุ่งขึ้นและแจกจ่ายให้กับทุกคนในงาน 
แม้จะมีการปรับเปลี่ยนวัตถุดิบให้เข้ากับยุคสมัย แต่ขนมยาคูก็ยังเป็นขนมที่หากินยาก และมีเฉพาะบางท้องถิ่น  krua.co จึงนำสูตรข้าวยาคูมาให้ลองทำรับประทานดูที่บ้าน ข้าวยาคูทำไม่ยาก วิธีการไม่ซับซ้อน ทั้งยังอร่อยรสละมุนหอมหวานอ่อนๆ 

ขนมข้าวกระยาคู
สำหรับ 6 คน

ข้าวหอมมะลิ  1  ถ้วย
ใบข้าวอ่อนซอยเป็นท่อน 1½  ถ้วย (ถ้าไม่มีใช้ใบเตย 6 ใบ)
น้ำหรือน้ำลอยดอกมะลิ    3    ถ้วย
แป้งเท้ายายม่อม  1/4  ถ้วย + 1 ช้อนโต๊ะ (50 กรัม)
น้ำปูนใส  1  ถ้วย
น้ำตาลมะพร้าว  ½  ถ้วย (100 กรัม)
เนื้อมะพร้าวอ่อน ข้าวเม่าราง 

 
กะทิหยอดหน้า

มะพร้าวขูดขาว  500  กรัม
น้ำอุ่น  1½  ถ้วย
เกลือสมุทร  1  ช้อนชา
แป้งมัน  1½  ช้อนชา
แป้งเท้ายายม่อม  1½ ช้อนชา

อุปกรณ์ เครื่องปั่นน้ำ กระชอน ผ้าขาวบาง กระทะทองเหลือง ไม้พาย
วิธีทำ

ซาวข้าวหอมมะลิให้สะอาด แช่ข้าวทิ้งไว้ข้ามคืน รุ่งขึ้นกรองเอาแต่ข้าวหอมมะลิ เตรียมไว้
ใส่ข้าวหอมมะลิลงในโถปั่น ตามด้วยใบข้าวอ่อน​ (หรือใบเตย) ใส่น้ำ 1 ถ้วย นำไปปั่นประมาณ 3-5 นาทีจนเนียนละเอียด พักไว้


3. ใส่น้ำที่เหลือ 2 ถ้วยรอไว้ในอ่างผสม วางกระชอนที่ซ้อนด้วยผ้าขาวบางบนปากอ่าง เทส่วนผสมที่ปั่นลงในกระชอน ตักแป้งท้าวยายม่อมใส่ลงไป รวบชายผ้าขาวบางเข้าหากัน ยกห่อผ้าออกจากกระชอน นำห่อผ้าที่มีข้าวและแป้งเท้ายายม่อมลงไปนวดในอ่างที่มีน้ำ นวด เค้นให้น้ำใบข้าวและแป้งละลายผ่านผ้าออกมาให้มากที่สุด เมื่อเกือบหมดแป้งในห่อผ้าแล้ว ยกห่อผ้าออก 

4.  เทส่วนผสมลงในกระทะทองเหลือง ใส่น้ำปูนใส คนให้เข้ากัน ยกขึ้นตั้งบนไฟกลางค่อนอ่อน ค่อยๆ กวนจนส่วนผสมเริ่มร้อนและข้น จึงบิน้ำตาลมะพร้าวใส่ทีละน้อย กวนจนน้ำตาลละลายหมดและข้าวกระยาคูข้นได้ที่ โดยสังเกตจากเวลากวน ลากไม้พายวนที่ก้นกระทะ จะมองเห็นก้นกระทะ แปลว่าข้นได้ที่แล้ว ปิดไฟ

5. ทำกะทิหยอดหน้าโดยคั้นมะพร้าวกับน้ำอุ่น จะได้หัวกะทิ 2 1/3 ถ้วย นำหัวกะทิ 2 ถ้วยใส่หม้อ ยกขึ้นตั้งบนไฟกลาง ใส่เกลือ ระหว่างนั้นละลายแป้งมัน แป้งเท้ายายม่อมกับหัวกะทิ 1/3 ถ้วยที่เหลือ คนให้เข้ากัน พอหัวกะทิในหม้อร้อน ใส่หัวกะทิละลายกับแป้งลงไป คนจนกะทิเดือดและข้นพอประมาณ ปิดไฟ 

6.  จัดเสิร์ฟโดยตักข้าวกระยาคูใส่ถ้วย วางเนื้อมะพร้าวอ่อน ข้าวเม่าราง เสิร์ฟกับกะทิ
หมายเหตุ
ต้นข้าวอ่อนหรือน้ำต้นข้าวอ่อนหาซื้อได้ที่ศูนย์การเรียนรู้ ภูกะเหรี่ยง https://pkrfarm.business.site/
อ้างอิง: 
สารานุกรมวัฒนธรรมไทย ภาคกลาง, กรุงเทพฯ​: มูลนิธิสารานุกรมวัฒนธรรมไทย ธนาคารไทยพาณิชย์, 2542http://it2.sut.ac.th/prj_is59_g3/banyuansikhiu/html/pages-right-กวนข้าวยาคู.htmlhttp://legacy.orst.go.th/?knowledges=ข้าวยาคู-๓๐-ธันวาคม-๒๕๕๓
 
อ่านบทความเพิ่มเติม


‘หมี่กรอบโบราณ’ ต้องมีกลิ่นรสสดชื่นจากส้มซ่า


‘ข้าวเม่า’ ขนมขบเคี้ยวรุ่นปู่ย่า ที่อยากให้ลอง


ข้าวเขียบเจ้าสุดท้ายของไทยพวนหาดเสี้ยว






share this














สุริวัสสา
กล่อมเดช

writer










ณวรา
เปลี่ยนบุญเลิศ

chef










พัชริดา
พันธุมาศ

graphic designer










พิมพ์ธาดา
ปฐมโภคินเสถียร

photographer







ขนมจากข้าว, ขนมไทย, ประวัติศาสตร์อาหาร, วัฒนธรรมอาหาร, อาหารท้องถิ่น, เมนูข้าว 







recommended articles 








ข้าวยาคู









ข้าวหมกไก่อย่างอินเดีย









เมนูลับจากเมืองเล็ก ‘สมุทรสงคราม’









เต้าทึง









อินทนิล ขนมไทยชื่อไพเราะ นุ่มหนึบหากินยาก









‘ข้าวเม่า’ ขนมขบเคี้ยวรุ่นปู่ย่า ที่อยากให้ลอง









กล้วยลอยตาล ขนมท้องถิ่น (แต่) หากินยากที่สุดในสมุทรสงคราม









ขนมช่อม่วง










recommended videos









ข้าวโถเถ ข้าวโค้ง เจ้าเก่า 50 ปี ศรีสัชนาลัย | food story








เป็ดพะโล้ | home cooking by chef nan








ขนมจีนน้ำพริกกุ้งสด








ชีสสติ๊ก สุดจะเยิ้มมม!








ทีรามิสุมะม่วง-เสาวรส ทำง่าย ไม่ต้องใช้เตาอบ no-bake tiramisu mango-passionfruit | easy home cooking by chef nan








แสร้งว่า ข้าวคลุกกะปิ| cook สู้ โควิด








ขนมปังเนยหนึบไข่เค็ม l cook or die!








ข้าวแรมฟืน อาหารถิ่นหากินยากจากเชียงตุง ต้องลอง! | food story



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018




























