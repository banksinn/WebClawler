






‘จาปากูรี’ ตลกร้ายกึ่งสำเร็จรูปใน parasite








 





















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














food story

food entertainment




‘จาปากูรี’ ตลกร้ายกึ่งสำเร็จรูปใน parasite

story by
นคร โพธิ์ไพโรจน์
|
07.08.2019 






76,124 views











[ give star ]





pin







pinned







share








star rating










 0 / 5 


submit
reset
















เมนูบะหมี่กึ่งฯ ที่โผล่มาในจังหวะเข้มข้นของเรื่อง ไม่ใช่แค่เพื่อสร้างมุกตลกพื้น ๆ แต่เป็นตลกร้ายที่ทำเอาขำไม่ออก 

parasite ของผกก.บงจุนโฮ สร้างปรากฏการณ์ไว้มากมาย ทั้งเป็นหนังเกาหลีเรื่องแรกที่คว้าปาล์มทอง ทั้งยังเป็นหนังปาล์มทองที่ทำเงินสูงสุดในเมืองไทย 

ซึ่งต้องยอมรับว่ามันเป็นหนังที่ดูง่ายและผู้ชมสามารถเข้าถึงแก่นสารของหนังได้ไม่ยากเย็น กับการพูดถึงความเหลื่อมล้ำอันเป็นประเด็นที่มีร่วมกันของสากลโลก คนดูสามารถคล้อยตามไปกับตัวละครแม้ว่าเราจะเติบโตมาจากคนละวัฒนธรรม รวมถึงอาหารในหนังเรื่องนี้ ที่เชื่อเหลือเกินว่าเกือบทุกคนจะอยากกิน ‘จาปากูรี’ เมนูที่แม้แต่ตัวละครในหนังยังไม่รู้จัก (ฮา) 

จาปากูรี โผล่มาในฉากที่กำลังเข้มข้นขีดสุด ก่อนที่ตัวละครแม่บ้านกำมะลอจะพูดประโยคตลกร้ายว่า “จาปากูรีคืออะไร?” บงจุนโฮไม่ปล่อยให้เราสงสัยนานนัก เพราะคำตอบโผล่ในฉากถัดมาว่ามันก็คือบะหมี่กึ่งสำเร็จรูปเส้นดำที่เคยเห็นนี่นา ทำไมตัวละครถึงไม่รู้จัก? ซึ่งความจริงมันไม่ใช่อย่างที่ตาเห็น และเมื่อรู้ว่ามันคืออะไรก็เดาได้ทันทีว่าผู้ชมชาวเกาหลีจะต้องขำท้องแข็งกับมุกนี้แน่นอน ฉะนั้น เราไปทำความรู้จักกันว่าเจ้าจาปากูรีนี้มันคืออะไรกันแน่ 

จาปากูรี คือบะหมี่กึ่งสำเร็จรูปเกาหลี หรือที่เรียกว่า ‘รามย็อน’ (ramyeon) ที่เป็นการผสมกันของ 2 สูตร คือ ‘จาปาเกตตี’ (jjapaghetti) กับ ‘นีโอกูรี’ (neoguri) เราชาวไทยอาจจะคุ้นเคยกับธรรมชาติของบะหมี่กึ่งสำเร็จรูปบ้านเราที่เส้นเหมือนกันหมด ต่างกันแค่ผงปรุงรส แต่รามย็อนนั้นต่างกันแม้กระทั่งเส้น การปรุงของแต่ละสูตรก็จะไม่เหมือนกัน 
ทั้ง จาปาเกตตี และ นีโอกูรี เป็นบะหมี่กึ่งสำเร็จรูปยี่ห้อเดียวกันคือนองชิม (nongshim) โดยจาปาเกตตีนั้นตัวเส้นจะทำจากถั่วดำ และเสิร์ฟแบบแห้ง ผลที่ออกมาจะใกล้เคียงกับ จาจังมย็อน (jjajangmyeon) หรือบะหมี่เส้นดำที่เราคุ้นเคยนั่นเอง ส่วนนีโอกูรีนั้น ตัวเส้นจะหนาคล้ายกับอุด้ง มาพร้อมเครื่องปรุงที่ทำให้ได้น้ำซุปรสซีฟู้ดจัดจ้าน พร้อมแถมสาหร่ายคอมบุมาให้ในซองอีก 1 แผ่น 

จาปาเก็ตตี้


นีโอกูรี

วิธีทำจาปากูรีก็คือ

ต้มน้ำให้เดือดแล้วใส่เส้นบะหมี่ทั้งสองสูตรลงไปในหม้อพร้อมผักโรยอบแห้งที่แถมมาในซอง 
พอเส้นนิ่มก็เอาตะเกียบคนจนทั้งสองเส้นผสมกัน ดับไฟแล้วเทน้ำออกให้เหลือค้างหม้อพอขลุกขลิก 
เทผงเครื่องปรุงของจาปาเกตตีลงไปทั้งซอง กับผงเครื่องปรุงของนีโอกูรีส่วนหนึ่ง (แล้วแต่ว่าต้องการรสจัดจ้านแค่ไหน) 
เติมน้ำมันมะกอกจากซองของจาปาเก็ตตี คลุกเคล้าให้เข้ากัน
เสิร์ฟพร้อมเนื้อสัตว์หรือผักตามใจชอบ เป็นอันเสร็จเรียบร้อย 

จาปากูรีเป็นเมนูที่เพิ่งเป็นที่รู้จักเมื่อปี 2013 ที่ผ่านมานี้เอง จากรายการเรียลลิตี้อันโด่งดัง appaoidga (dad, where are we going?) คอนเซ็ปต์คือรายการจะพาคุณพ่อคนดังห้าคนกับลูกน้อยของเขาไปทำกิจกรรมร่วมกันในที่ต่างๆ และในตอนหนึ่งมีคุณพ่อคนหนึ่งนำรามย็อนสองสูตรมาผสมกัน กลายเป็น ‘จาปากูรี’ แล้วเป็นที่ชื่นชอบของหนูน้อยยูนอูมากๆ จนเกิดโมเมนต์ที่น่ารักและน่าประทับใจขึ้น 
หลังรายการออกอากาศ คำว่า ‘ยูนอู’ และ ‘จาปากูรี’ ติดอันดับคำค้นหายอดฮิตบนเว็บไซต์ naver (เสิร์ชเอนจินที่ได้รับความนิยมในเกาหลีเทียบเท่ากูเกิล) จากนั้นมาจาปากูรีก็กลายเป็นเมนูสุดฮิตในหมู่วัยรุ่นทันที 
ความฮิตของจาปากูรียืนยันได้จากการที่ g-dragon ยังเอาเมนูจาปากูรีไปทำกินในรายการ thank you ในขณะที่นองชิม เจ้าของแบรนด์รามย็อนทั้งจาปาเกตตีและนีโอกูรี ก็ทำโฆษณาจาปากูรี เพื่อขายทั้งสองสูตรแพ็คคู่กันไปเลย จึงกล่าวได้ว่าจาปากูรีเป็นเมนูเกาหลีเกิดใหม่ที่มีต้นกำเนิดจากรายการทีวีได้อย่างเต็มปาก 

และเพราะการมีสถานะเป็นเมนูใหม่ที่ป๊อปขึ้นมาได้จากสื่อกระแสหลักทั้งทีวีและอินเทอร์เน็ต มันเลยกลายเป็นมุกตลกที่อาจจะสื่อสารอย่างแสบสันกับชาวเกาหลีโดยเฉพาะ ซึ่งเป็นกลุ่มคนที่เข้าใจและมองเห็นเส้นทางความเรืองรองของมันเป็นอย่างดี เหมือนหากมีหนังไทยเล่นมุก “ห่อหมกฮวกไปฝากป้า” ขึ้นมา เราชาวไทยก็คงหัวเราะตกเก้าอี้แต่กรรมการเทศกาลหนังเมืองคานส์ที่นำโดย อเลฆันโดร กอนซาเลซ อินาริตู ผู้กำกับ the revenant คงไม่เข้าใจแน่นอน 

แต่ถึงแม้เราจะตามไม่ทันว่าไอ้จาปากูรีมีความตลกร้ายอะไรซ่อนอยู่ เราในฐานะคนนอกก็ตัดสินไปด้วยหน้าตาของมันได้ทันทีว่าคือบะหมี่กึ่งสำเร็จรูปราคาถูก ที่คนรวยเกิดอยากกินขึ้นมาเลยใช้ให้แม่บ้านซึ่งมีสถานะต่ำกว่าทำให้กิน แต่การจะได้มาซึ่งจาปากูรีหนึ่งชามมันต้องใช้บะหมี่ถึงสองห่อด้วยกัน จึงนับได้ว่ามันเป็นเมนูฟุ่มเฟือยชนิดหนึ่ง แถมคุณนายยังเรียกร้องให้เสิร์ฟมากับเนื้อเซอร์ลอยน์ชั้นดีราคาสูง กลายเป็นตลกร้ายขึ้นไปอีกระดับ 
เมื่อนึกทบทวนมุกจาปากูรีใน parasite ดูอีกที เรากลับพบว่ามันแทบจะตลกไม่ออก เพราะตัวละครชนชั้นล่างในหนังเข้าไม่ถึงด้วยซ้ำว่าจาปากูรีคืออะไร นั่นหมายความว่าโอกาสที่จะเข้าถึงโลกภายนอกที่รอพวกเขาอยู่ในทีวีและอินเทอร์เน็ตก็น้อยนิดเช่นกัน โดยแทบไม่ต้องพูดด้วยซ้ำว่าโอกาสที่จะได้กินเมนูฟุ่มเฟือยอย่างจาปากูรีใส่เนื้อเซอร์ลอยน์จะมีมากแค่ไหนด้วย
ใครจะคิดล่ะว่า จาปากูรีชามเดียวชำแหละสังคมเกาหลีและโลกใบนี้ได้เจ็บแสบเหลือเกิน 


ข้อมูลอ้างอิง:
https://mykoreankitchen.com/jjapaguri-korean-instant-noodles-mixed-jjapaghetti-and-neoguri/
https://www.foodiebaker.com/jjapaguri-jjapaghetti-and-neoguri-instant-noodles/
 




share this














นคร
โพธิ์ไพโรจน์

writer










recommended articles 








ไส้กรอกอีสาน









น้ำมันเทศสีม่วง









ข้าวมันกุ้งทอดกระเทียม









แกงหมูเทโพ









เกาเหลาแห้งเย็นตาโฟ









สลัดยอดมะพร้าวอ่อน









พริกเกลือพริกสด









อั่งคัก ราข้าวสีแดงสวยในครัวจีนโบราณ










recommended videos









talaychan pâtisserie | heartmade วัตถุดิบหลักจากหัวใจ








หมูสามชั้นเกาหลี รางวัลมิชลิน 3 ปีซ้อน !! ที่ร้าน bookmagol i food review








เนื้อเค็มต้มกะทิ i ciy – cook it yourself








ย่านญี่ปุ่นใจกลางกรุงฯ








ยำใบชะคราม | ciy – cook it yourself








พาบุกบ้านเชฟน่าน เปิดโปงครัวกันแบบ exclusive!!! | ของดีติดครัว must have!!!








egg benedict i video & recipe








cook สู้โควิด |ขนมจีนน้ำยาทูน่า



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018
























เราใช้คุกกี้เพื่อให้ท่านได้รับประสบการณ์ที่ดีที่สุดบนเว็บไซต์ของเรา โดยท่านยินยอมให้เรารวมทั้งบุคคลภายนอกเก็บข้อมูล วิเคราะห์ และนำไปประมวลผลได้ คลิกเพื่อดูข้อมูลเพิ่มเติมผ่านทาง privacy policyยินยอมไม่ยินยอม







