






อั่งคัก ราข้าวสีแดงสวยในครัวจีนโบราณ








 




















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














food story

food feeds




อั่งคัก ราข้าวสีแดงสวยในครัวจีนโบราณ

story by
เสาวลักษณ์ เชื้อคำ
|
01.06.2021 






4,538 views











[ give star ]





pin







pinned







share








star rating










 0 / 5 


submit
reset
















รู้จักกับ ‘อั่งคัก’ หรือ ‘ข้าวแดง’ พิกเมนต์สีแดงสวย มากประโยชน์ 

มนุษย์เริ่มใช้สีสังเคราะห์ในการแต่งอาหารมาตั้งแต่ปี ค.ศ. 1856 เมื่อ henry perkin (เซอร์วิลเลียม เพอร์กิน) ค้นพบสีสังเคราะห์ขึ้นโดยบังเอิญ จากเดิมที่เม็ดสีต้องใช้การสังเคราะห์จากสารธรรมชาติ ทำให้สังเคราะห์ได้ทีละน้อย จึงมีราคาแพง
การค้นพบของวิลเลียม เพอร์กิน ทำให้ได้สีในปริมาณมากขึ้น หลากหลายขึ้น จึงทำให้สีมีราคาถูกลงและมีความนิยมใช้ไปอย่างแพร่หลาย ทั้งในการย้อมผ้า แต่งสีอาหารและยา ฯลฯ จนในช่วงปี 1990 เป็นต้นมา การใช้สีผสมอาหารก็กลายเป็นเรื่องธรรมดาในแวดวงอาหารของโลกตะวันตก ก็นับว่าเป็นคุณูปการจากการค้นพบโดยบังเอิญของวิลเลียม เพอร์กิน และก็เป็นข้อยืนยันได้ว่า คนเราไม่ได้กินอาหารด้วยลิ้นอย่างเดียว แต่ยังกินอาหารด้วยตาด้วยเช่นกัน
แล้วก่อนหน้านั้นล่ะ เราใช้อะไรแต่งสีอาหาร?
พอพูดถึงวัฒนธรรมอาหารเก่าแก่ ฉันจะมุ่งไปที่จีนและอินเดียก่อนเสมอ ด้วยว่ามันเป็นรากหลักของอาหารนานาชนิด รวมถึงอาหารหลายอย่างที่เสิร์ฟกันในบ้านเราจนถึงตอนนี้ด้วย ฉะนั้นเองจึงได้ไปเจอกับ “อั่งคัก” ซึ่งทำหน้าที่เป็นรงควัตถุสีแดง ช่วยเติมสีอาหารจีนมาเนิ่นนาน

อั่งคัก ราข้าวสีแดงจากจีนถึงไทย
อั่งคัก เป็นภาษาจีนแต้จิ๋ว มาจากคำว่า อั๊ง ที่แปลว่าสีแดง และ คัก ที่แปลว่าเปลือก เนื่องจากแต่เดิมอั่งคักคือสีที่ใช้สำหรับย้อมเปลือกไข่ไหว้เจ้าให้เป็นสีแดงสวยนั่นเอง ส่วนภาษาไทยเราเรียกกันว่าราข้าวแดง หรือข้าวแดง ซึ่งในที่นี้ไม่ใช่ข้าวแดง (ข้าวกล้อง) ในสำนวน “ข้าวแดงแกงร้อน” แต่อย่างใด แต่ข้าวแดงอั่งคักคือข้าวแปรรูปแบบหนึ่ง ภาษาอังกฤษเรียกว่า red yeast rice
ชื่อก็บอกอยู่แล้วว่าเป็น red yeast rice ดังนั้นข้าวแดงจึงเป็นสิ่งที่เกิดจากกระบวนการหมักนั่นเอง โดยการนำข้าวมาหุงหรือนึ่งให้สุก พักไว้จนถึงอุณหภูมิที่เหมาะสม แล้วผสมเชื้อราเฉพาะที่ชื่อว่า monascus purpureus went. เสร็จแล้วก็บ่มทิ้งไว้ เชื้อราจะค่อยๆ เจริญแทรกซึมเข้าไปในเม็ดข้าว ใช้เวลาราว 3 สัปดาห์ เชื้อราก็จะเปลี่ยนเม็ดข้าวให้เป็นสีแดงเข้มตลอดทั้งเมล็ด เมล็ดข้าวจะเปื่อยชนิดที่ว่าสามารถบี้ให้เป็นผงได้ นั่นจึงถือว่าอั่งคักพร้อมใช้งาน
อั่งคักเป็นสินค้าส่งออกของจีนมาช้านาน การผลิตอั่งคักในจีนนั้นมีเรื่องเล่าขานว่าจะสามารถผลิตได้บางพื้นที่เท่านั้น แม้จะใช้เชื้อราตัวเดียวกัน แต่เมื่อย้ายไปผลิตในหมู่บ้านอื่น ราข้าวก็จะเปลี่ยนไป ไม่เป็นสีแดงสวย นำไปใช้งานไม่ได้ สันนิษฐานว่าคงเป็นเพราะสภาพอากาศ ความชื้น และอุณหภูมิที่เหมาะสม รวมถึงเรื่องการปนเปื้อนด้วยเชื้ออื่นๆ แบบเดียวกับการทำเต้าหู้เหม็น ฉะนั้นแล้วการผลิตอั่งคักจึงเป็นเหมือนสูตรลับของใครของมัน

สีแดงในอาหารจีนส่วนใหญ่มักมาจากสีของอั่งคัก ไม่ว่าจะเป็นเต้าหู้ยี้ เย็นตาโฟ (ซึ่งใช้เต้าหู้ยี้) ไส้กรอก กุนเชียง น้ำปลา หมูแดง เป็ดปักกิ่ง หรือกระทั่งเหล้าแดง มีเอกสารอาหารและตำรายาที่บันทึกถึงการใช้อั่งคักไว้ตั้งแต่ช่วงคริสต์ศตวรรษที่ 1 (ก่อน ค.ศ. 100) ส่วนในญี่ปุ่นก็มีหลักฐานการใช้อั่งคักเช่นเดียวกัน แต่จะเรียกว่า โคจิแดง (べにこうじ) ใช้สำหรับการปรุงสาเกให้มีสีแดงสวยนั่นเอง
สีแดงของอั่งคักเดินทางเข้าไทยมาพร้อมๆ กับวัฒนธรรมอาหารจีน ทั้งจากการค้าขายแลกเปลี่ยนและการอพยพ เมนูบางอย่างอาจถูกจำกัดไว้แต่ในครอบครัวจีน ไม่ได้แพร่หลายนัก แต่อีกหลายเมนูก็เป็นขวัญใจมหาชน ส่งต่อและเปลี่ยนมือจนมีสูตรหลากหลาย เราจึงได้กินข้าวหมูแดงและเย็นตาโฟกันเป็นเรื่องปกติ เพียงแต่ว่า หมูแดงในอุดมคติของแต่ละคนอาจจะไม่เหมือนกัน
หมูแดงและหมูย่างอั่งคัก
ฉันจำได้ว่า หมูแดงที่บ้านคือหมูแดงที่กินกับบะหมี่ อาจจะอยู่ในไส้ซาลาเปาบ้างบางที ส่วนหมูแดงกับข้าวแบบน้ำเยิ้มๆ ฉันแทบไม่เคยได้กินที่บ้าน เข้าใจว่าเป็นเพราะรสนิยมของบ้านฉันเป็นหลัก ฉันจึงได้กินข้าวหมูแดงครั้งแรกในโรงอาหารโรงเรียน
หมูแดงที่โรงเรียนหน้าตาแทบจะไม่เหมือนกับหมูแดงที่บ้านเลย นอกจากว่ามันทำมาจากหมูเหมือนกัน และถูกหั่นเป็นแว่นบางๆ เหมือนกัน หมูแดงของโรงอาหารสีแดงสด เมื่อผ่าออกมาแล้วเห็นเนื้อขาวจั๊วะ ส่วนหมูแดงบ้านฉันสีแดงคล้ำจากผงเครื่องเทศ เต้าหู้ยี้ และอั่งคัก
เมื่อได้ออกมาใช้ชีวิตนอกรั้วบ้าน หมูแดงสีคล้ำๆ ยิ่งกลายเป็นของแปลกมากขึ้น เพราะหมูแดงส่วนใหญ่ที่เจอ ไม่ว่าจะร้านข้าวหมูแดงหรือร้านบะหมี่ ก็เป็นหมูแดงแบบเดียวกับโรงอาหารโรงเรียน จนฉันแทบลืมหน้าตาของหมูแดงที่บ้านไปโดยสิ้นเชิง

จนเมื่อไม่นานมานี้ ฉันบังเอิญได้เจอหมูแดงในความทรงจำตอนเด็ก ทั้งกลิ่นและสีใกล้เคียงกับหมู่แดงของที่บ้าน แต่ชื่อเมนูเขียนไว้ว่า ‘หมูย่างอั่งคัก’
สิ่งที่ทำให้สีผสมอาหารจากธรรมชาติแตกต่างจากสีผสมอาหารแบบสังเคราะห์ก็คือ สีผสมอาหารธรรมชาติมาพร้อมกับกลิ่นรสบางอย่างด้วย ในขณะที่สีสังเคราะห์ถูกสกัดให้เหลือแต่เม็ดสีเพื่อให้ใช้งานได้สะดวกที่สุด ดังนั้น หมูแดงแบบที่ใช้ผงหมักหมูแดง กับหมูแดงแบบที่หมักด้วยผงพะโล้ (fice-spice powder) เต้าหู้ยี้ และอั่งคัก จึงไม่เพียงแต่แตกต่างกันที่สีเท่านั้น แต่ยังแตกต่างกันที่กลิ่นด้วย
ฉันเองก็จนปัญญาจะบอกว่า ‘กลิ่น’ หมูแดงของฉันคือกลิ่นอะไรกันแน่ ระหว่างกลิ่นผงเครื่องเทศ กลิ่นเต้าหู้ยี้ หรือกลิ่นอั่งคัก แต่มันเป็นกลิ่นที่ไปพ้องกับกลิ่น ‘หมูย่างอั่งคัก’ ฉันจึงทึกทักเอาไว้ ณ บรรทัดนี้ว่า อั่งคักนั้นนอกจากจะให้สีแดงสวยแล้วยังให้กลิ่นหอมที่แตกต่างจากผงหมูแดงอีกด้วย

สรรพประโยชน์ของข้าวแดง
ข้าวแดง หรืออั่งคัก สีแต่งอาหารธรรมชาติจากจีนนี้ ไม่ได้มีดีแค่สีสวยและกลิ่นหอมอย่างเดียว การแพทย์องค์รวมแบบจีนเชื่อว่า อาหารที่มีสีแดง จะช่วยกระตุ้นธาตุลมและธาตุไฟ ซึ่งเป็นเรื่องการไหลเวียน (ลม) และการเผาผลาญ (ไฟ) ดังนั้นอั่งคักจึงมีสรรพคุณในการบำรุงโลหิตให้ไหลเวียนดี สดชื่น แข็งแรง
ส่วนในทางวิทยาศาสตร์พบว่า ในอั่งคักมีสาร monacolin k ซึ่งออกฤทธิ์แบบเดียวกับยาลดไขมัน statin จึงอาจช่วยลดคอเลสเตอรอลรวม, ldl, และไตรกลีเซอร์ไรด์ได้ การใช้อั่งคักมาปรุงคู่กับเนื้อสัตว์ที่มีไข่มันมาก อย่างหมูแดง กุนเชียง เป็ดปักกิ่ง จึงเป็นความชาญฉลาดของชาวจีนโบราณ ไม่ว่าจะเป็นความบังเอิญหรือตั้งใจก็ตามที

อย่างไรก็ตาม สิ่งที่มีคุณก็ย่อมมีโทษด้วยเสมอ ข้าวแดงที่ถูกหมักต่างที่ต่างวาระ ก็จะให้สารออกฤทธิ์มากน้อยต่างกัน ดังนั้นการกินข้าวแดงจึงไม่ควรเป็นการกินเพื่อรักษาโรค แต่ควรเป็นการกินเผื่อบำรุงกำลัง เป็นอาหารเสริมจะปลอดภัยกว่า ที่สำคัญคือยาลดไขมัน statin มีผลข้างเคียงต่อตับและกล้ามเนื้อ ดังนั้นสำหรับผู้ที่บริโภคข้าวแดงแคปซูลเพื่อบำรุงร่างกาย ก็ไม่ควรบริโภคติดต่อกันเป็นเวลานานเกินไป (เกิน 4 ปี) เพื่อลดความเสี่ยงเรื่องผลข้างเคียงที่จะเกิดขึ้นนั่นเอง
ปัจจุบันแม้ว่าหมูแดงอั่งคักจะยังไม่ได้หากินได้ง่าย แต่ก็เป็นเมนูที่เชฟชื่อดังเริ่มนำกลับมาเสิร์ฟเพิ่มมากขึ้น แถมยังมีการพลิกแพลงเอาอั่งคักไปทำเมนูใหม่ๆ อย่างหลากหลาย ไม่ว่าจะเป็นเครื่องดื่มสีแดงหรือขนมปังอั่งคักสีชมพูสวย ใครอยากลองเอาอั่งคักมาทำเมนูอาหารอร่อยๆ บ้าง ก็สามารถซื้อตามร้านยาจีนทั่วไปได้ในราคาไม่กี่สิบบาท บอกเคล็ดลับให้นิดว่าซื้อแบบที่เป็นเม็ด ๆ มาจะเก็บได้นานกว่า เวลาจะใช้ก็นำไปตำให้ละเอียด เท่านี้ก็ได้อั่งคักสีสวยมากประโยชน์ไว้พร้อมใช้งานแล้วค่ะ
อ่านบทความเพิ่มเติม

กังปา ถนอมอาหารโดยน้ำค้างและแสงแดดแบบจีนยูนนาน
ความเชื่อในอาหารจีน เมื่ออาหารเป็นมากกว่าอาหาร
เครื่องเทศยาจีน ของดีที่ซ่อนในความอร่อย
โต๊ะกลมหมุน (lazy susan) เอกลักษณ์จีนที่ส่งมอบโดยอเมริกา





share this














พิมพ์ธาดา
ปฐมโภคินเสถียร

photographer










เสาวลักษณ์
เชื้อคำ

writer










ศศิกานต์
เพิ่มสุขทวี

graphic designer







วัฒนธรรมอาหาร, หมักดอง, อาหารจีน, เครื่องเทศ, เมนูข้าว 







recommended articles 








ข้าวหมกไก่อย่างอินเดีย









อาหารเหลาที่เรา (ก็) ทำเองได้ที่บ้าน









เปาะเปี๊ยะสดปู









บ๊ะจ่างคัพ









จาย…จาย…จาย









ข้าวญี่ปุ่นหุงยังไงให้อร่อย?









ฮะเก๋ากุ้ง (แป้งเวียดนาม)









ไขความลับข้าวมันไก่สิงคโปร์ ไม่โปรก็ทำได้!










recommended videos









น้ำอัญชันว่างหางจระเข้








3 เมนูยั่วน้ำลาย ทำง๊ายง่ายด้วยหม้อทอดไร้น้ำมัน !! i cook or die!








ปลาแซลมอนหนังกร๊อบกรอบ








ลิงกุยเน่หอยตลับ i ciy – cook it yourself








ข้าวเกรียบโบราณ เจ้าสุดท้ายแห่งศรีสัชนาลัย | food story








again & again ข้าวกล่องที่น่ารักที่สุดในโลก | review








ข้าวอบไก่เห็ดหอมฟุ้ง








สุขภาพดีกับป้านิดดา ไม่อยากแก่จงดื่มน้ำ!!



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018




























