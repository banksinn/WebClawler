






‘หมี่กรอบโบราณ’ ต้องมีกลิ่นรสสดชื่นจากส้มซ่า 








 




















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














food story

food old days




‘หมี่กรอบโบราณ’ ต้องมีกลิ่นรสสดชื่นจากส้มซ่า 

story by
สุริวัสสา กล่อมเดช
|
11.06.2021 






3,708 views











[ give star ]





pin







pinned







share








star rating










 0 / 5 


submit
reset
















อาหารว่างจานพิเศษ​ ความอร่อยที่ชวนเจริญอาหาร 

รสเปรี้ยวหวาน เค็มตาม สดชื่นด้วยกลิ่นหอมจากน้ำและผิวของส้มซ่า คือเอกลักษณ์ของหมี่กรอบตำรับเก่า ‘ส้มซ่า’ เป็นผลไม้ตระกูลส้มฉ่ำน้ำ รูปลักษณ์คล้ายมะกรูด เปลือกหนา เนื้อคล้ายส้มเช้ง ให้กลิ่นและรสเปรี้ยวหวานอยู่ระหว่างมะนาวกับส้ม จึงเป็นผลไม้ที่ใช้ทั้งน้ำจากเนื้อและผิวปรุงรสอาหารไทยโบราณหลายตำรับ ทั้งยำ น้ำพริกรวมถึงหมี่กรอบโบราณ นอกจากชูรสและกลิ่นอาหาร ยังให้สรรพคุณขับลม แก้ท้องอืดท้องเฟ้อ ช่วยให้เจริญอาหารยิ่งขึ้น ปัจจุบันอาจหายากสักหน่อย แต่ถ้าจะทำหมี่กรอบตำรับเก่าให้อร่อยก็จะขาดส้มซ่าไปไม่ได้เลยค่ะ เรียกว่าเป็นหัวใจของการปรุงรสหมี่กรอบตำรับเก่า ขนาดที่ว่าคนโบราณหากคิดทำหมี่กรอบ ต่อให้เครื่องประกอบอื่นๆ ครบถ้วนแต่ขาดเพียงส้มซ่า ก็จะไม่ตั้งเตาทำหมี่กรอบเด็ดขาด 
หมี่กรอบตำรับเก่า หรือหมี่กรอบโบราณจึงเป็นอีกเมนูหากินยาก ด้วยขั้นตอนการทำที่พิถีพิถันตั้งแต่การเคี่ยวปรุงน้ำเชื้อที่ปรุงจากน้ำกระเทียมดอง น้ำตาลทราย และน้ำปลา ให้งวดลงเล็กน้อยเพื่อกลิ่นคาวของน้ำปลาจะหมดไป และกลิ่นฉุนของน้ำกระเทียมดองจะอ่อนลง โดยน้ำตาลเป็นตัวเชื่อมให้เป็นน้ำเชื้อ เติมซอสมะเขือเทศให้รสนุ่มนวลขึ้น กลายเป็นเข้มข้นกลมกล่อม ตบท้ายด้วยน้ำมะนาวและน้ำส้มซ่าให้รสเปรี้ยวสดชื่น ไปจนถึงการเตรียมส่วนผสมต่างๆ ที่ต้องใช้เวลา ใส่ใจรายละเอียด เช่น การทอดเต้าหู้ที่ต้องหั่นให้ได้ขนาดความหนาเท่าไม้ขีดไฟ ก่อนนำไปตากแดดจนแห้งแล้วจึงนำมาทอด เช่นเดียวกับกุ้งรวนหมูรวนที่ต้องหั่นชิ้นเล็กเสมอกันเพื่อเวลาคลุกเคล้าส่วนผสมต่างๆ แล้วทั่วถึง ในหนึ่งคำได้รับประทานทุกอย่าง ไปจนถึงขั้นตอนการแช่ตระเตรียมเส้นหมี่ขาวแห้งให้ความชื้นพอเหมาะ คุมไฟทอดหมี่ให้กรอบฟูแต่พอดี ไม่ฟูฟ่องอย่างหมี่กรอบสีชมพูรสหวานตามสมัยนิยมที่หลายคนคุ้นเคย 

ด้วยรสเข้มข้นและส่วนผสมคลุกเคล้าหมี่กรอบที่มีอยู่มากอย่าง ทั้งกุ้งสดรวน หมูรวน ไข่ฟูฝอยกรอบ เต้าหู้ทอด เดิมจึงเป็นอาหารว่างจานพิเศษ ไม่ใช่อาหารว่างทั่วไปแบบสาคูไส้หมู ขนมปังหน้ากุ้ง รสเปรี้ยวหวาน หอมผิวส้มซ่า  กระเทียมเจียวกับหอมเจียวทำให้ได้รสหลากมิติ พอมาเจอกับกระเทียมดองที่ตัดเลี่ยนทำให้ในหนึ่งคำนั้นรสกลมกล่อมขึ้น และลดทอนความเข้มข้นด้วยผักแนมอย่างถั่วงอกเด็ดหางและใบกุยช่าย หรือใช้ผักสดอื่นๆ ได้ตามชอบ ก็ช่วยเสริมรสทำให้หมี่กรอบเป็นอาหารว่างที่กินเพลินค่ะ 
หากมีเวลาสักหน่อยลองเข้าครัวทำหมี่กรอบตำรับเก่าให้ครอบครัวรับประทานดูนะคะ ยิ่งใครรู้สึกเบื่อๆ อาหารอยู่ ตำรับนี้จะทำให้เจริญอาหารขึ้นมาได้เลยค่ะ โดยสูตรนี้จะเตรียมส่วนผสมและทำน้ำเชื้อสำหรับปรุงแยกต่างหาก ก่อนนำมาคลุกเคล้ากับหมี่ทอดในกระทะ ซึ่งน้ำเชื้อสามารถทำคราวละมากๆ แช่ตู้เย็นช่องธรรมดาเก็บไว้ได้นาน 1 เดือน เมื่อจะใช้ก็แบ่งออกมาปรุง ช่วยย่นย่อเวลาในการทำหมี่กรอบในครั้งต่อไป 
หมี่กรอบ 
สำหรับ 4 คน

เต้าหู้ขาวแข็ง 1 ก้อน
เส้นหมี่แห้ง (180 กรัม) 1 ห่อ
ไข่เป็ด 1 ฟอง
ไข่ไก่ 2 ฟอง
หอมแดงเจียว ¼ ถ้วย
กระเทียมเจียว 2 ช้อนโต๊ะ 
หมูสันในหั่นชิ้นเล็ก 200 กรัม
เนื้อกุ้งหั่นเต๋าเล็ก 200 กรัม
ผิวส้มซ่าหั่นละเอียด 2 ช้อนโต๊ะ
กระเทียมดองซอยบาง 2 ช้อนโต๊ะ
กระเทียมดองซอยบาง พริกชี้ฟ้าซอยเส้น และผักชีสำหรับตกแต่ง
เครื่องเคียงมี ถั่วงอก กุยช่าย
น้ำมันพืชสำหรับทอด


อุปกรณ์: กระชอนตักของทอด (ที่มีรูประมาณไม้จิ้มฟัน)
น้ำเชื้อสำหรับปรุง (ปริมาณ 2 1/4 ถ้วย)

น้ำตาลทราย 2 ถ้วย (400 กรัม)
น้ำกระเทียมดอง 1 ถ้วย
น้ำปลา 1 ช้อนโต๊ะ
ซอสมะเขือเทศ ¼ ถ้วย
น้ำส้มซ่า ¼ ถ้วย 
น้ำมะนาว ½ ถ้วย

วิธีทำ
1. เตรียมเต้าหู้กรอบโดยหั่นเป็นท่อนเล็กๆ หนา 0.2 ซม. ยาว 1 ซม เคล้าน้ำมันเล็กน้อย นำไปผึ่งให้แห้งจนมีขนาดเท่ากับก้านไม้ขีด (การเคล้าน้ำมันเล็กน้อยช่วยให้เวลาทอด เต้าหู้จะมีลักษณะกรอบแต่ไม่แห้งมาก) 
2. เตรียมหมี่กรอบโดยแช่เส้นหมี่ขาวแห้งในน้ำประมาณ 5 นาที เอาขึ้นสะเด็ดน้ำ ผึ่งพอแห้งหมาด คลุมด้วยผ้าขาวบางชุบน้ำไว้ไม่ให้เส้นแห้งจนเกินไป เวลาทอดเส้นจะรัดตัวกรอบเป็นเส้นเล็กๆ เวลาคลุกเคล้ากับน้ำเชื้อจะหักเป็นท่อนๆ ชิ้นกำลังดีกับหมูและกุ้งที่เราหั่นไว้


3. ระหว่างนั้น ตั้งกระทะน้ำมันพืชบนไฟกลาง พอน้ำมันร้อนได้ที่ (ทดสอบโดยลองหย่อนเส้นหมี่ลงไปเล็กน้อย แล้วเส้นหมี่ดีดตัวและพองขึ้นบนผิวน้ำมันทันที เป็นอันใช้ได้) ค่อยๆ ทอดเส้นหมี่ทีละน้อย (ประมาณ ¼ ถ้วย) พอเส้นหมี่พองและลอยขึ้นบนผิวน้ำมัน พลิกกลับด้าน ทอดจนน้ำมันหมดฟอง ตักขึ้นพักบนตะแกรงสะเด็ดน้ำมัน ทำจนหมด เมื่อหมี่กรอบหายร้อนแล้วซับด้วยกระดาษทิชชูแผ่นหนาอีกครั้งไม่ให้อมน้ำมัน
4. นำเต้าหู้ที่ตากแดดเตรียมไว้ลงทอดต่อจากเส้น ทอดจนเต้าหู้เหลืองกรอบ ตักขึ้นสะเด็ดน้ำมัน
5. ทำไข่ฟูฝอยกรอบโดยตีไข่เป็ดและไข่ไก่ให้เข้ากัน ตั้งกระทะใบเดิมบนไฟกลาง พอน้ำมันร้อนได้ที่ โรยไข่ผ่านกระชอนตักของทอด โรยไข่ลงบนผิวน้ำมันจนไข่กรอบเป็นฝอยสีทอง ตักขึ้นซับน้ำมันให้แห้ง ทำจนหมด (ระหว่างทอดถ้าน้ำมันมีสีคล้ำให้เปลี่ยนน้ำมัน มิเช่นนั้นฝอยไข่จะสีเข้มไปด้วย หากใครชำนาญจะใช้มือจุ่มไข่ไก่ แล้วสะบัดโรยไข่ไก่บนผิวน้ำมันให้เป็นเส้นบางๆก็ได้)
6. ทำน้ำเชื้อสำหรับปรุงหมี่กรอบโดยใส่น้ำกระเทียมดอง น้ำตาลทราย และน้ำปลาลงในหม้อ น้ำเชื้อจะเริ่มมีลักษณะเดือดจากฟองใหญ่ๆเป็นฟองเล็กๆ (แสดงว่าของเหลวลดลง) เคี่ยวจนงวดเหนียว ตอนนี้ชิมรสก่อนเพราะน้ำกระเทียมดองแต่ละเจ้าหวานเค็มไม่เหมือนกัน ใส่ซอสมะเขือเทศ เคี่ยวต่ออย่าให้เดือดพล่าน ชิมรสให้หวานนำ เค็มเพียงเล็กน้อย ปิดไฟ เติมน้ำส้มซ่าและน้ำมะนาว รสน้ำเชื้อจะออกหวาน เปรี้ยว การปิดไฟก่อนจะทำให้กลิ่นของส้มและมะนาวยังคงอยู่ (ได้น้ำปรุงหมี่กรอบประมาณ 2 1/4 ถ้วย)
7. ตั้งกระทะใบใหม่บนไฟกลาง พอกระทะร้อน ใส่กุ้งลงไป พรมน้ำและเหยาะเกลือเล็กน้อย น้ำหวานจากกุ้งจะออกมา ทำให้กุ้งไม่ติดกระทะ พอกุ้งสุกตักออก ทำเช่นเดียวกันกับเนื้อหมู 


8. ตั้งกระทะใบใหม่บนไฟอ่อน ใส่น้ำปรุง 1/2 ถ้วย พอน้ำปรุงเดือด ใส่หมูและกุ้งครึ่งหนึ่งของที่รวนไว้ หักแพเส้นหมี่กรอบ 180 กรัมลงในกระทะ (ประมาณครึ่งหนึ่งของหมี่กรอบทั้งหมด) ใช้ตะหลิว 2 อันคลุกเคล้าหมี่กรอบให้น้ำปรุงเคลือบทั่ว โรยเครื่องทอดต่างๆ ที่เตรียมไว้​ (เต้าหู้ทอด ½ ถ้วย หอมเจียว ¼ ถ้วย กระเทียมเจียว 2 ช้อนโต๊ะ ไข่ฟูฝอยกรอบ ½ ถ้วย) ผัดเคล้าให้ทุกอย่างเข้ากัน ปิดไฟ โรยผิวส้มซ่า และกระเทียมดอง คลุกเคล้าให้เข้ากัน 

9. จัดเสิร์ฟโดยตักหมี่กรอบใส่จาน รอให้เย็นสักนิดเส้นหมี่จะกรอบขึ้น โรยตกแต่งด้วยกระเทียมดองซอย พริกชี้ฟ้าซอยและใบผักชี เสิร์ฟกับกุยช่าย ถั่วงอก 
อ่านบทความเพิ่มเติม 

ลูกรอก ไส้กรอกไข่สุดประณีต

ขนมจีนซาวน้ำ ความกลมกล่อมสดชื่นที่หลายคนไม่เคยลิ้มรส

เปิดตำรับข้าวแช่ ‘บุนนาค’ บ้านสุโขทัย (ร้านขนมเบื้องสุโขทัย)
‘ต้มจิ๋ว’ น้ำแกงรสอร่อยที่ปรุงให้เป็นยา
หลากรสหลายวัฒนธรรมใน ‘พระรามลงสรง’
‘ส้มฉุน’ ลอยแก้วดับร้อน กลิ่นรสชื่นใจจากธรรมชาติ





share this














สุริวัสสา
กล่อมเดช

writer










ณวรา
เปลี่ยนบุญเลิศ

chef










พิมพ์ธาดา
ปฐมโภคินเสถียร

photographer










ศศิกานต์
เพิ่มสุขทวี

graphic designer







food old days, หมี่กรอบ, อาหารว่างไทย, อาหารไทย, อาหารไทยโบราณ 







recommended articles 








หมี่กรอบ









ขนมจีนน้ำพริกกุ้งสดทรงเครื่อง เปรี้ยวหวานเค็มครบรสคู่ผักเหมือด









ขนมค้างคาว ของว่างไทยโบราณ









ข้าวมันไก่ทอด









ขนมจีนซาวน้ำ ความกลมกล่อมสดชื่นที่หลายคนไม่เคยลิ้มรส









ข้าวมันปลาลวก









ก๋วยเตี๋ยวต้มยำหมูแดง









หลากรสหลายวัฒนธรรมใน ‘พระรามลงสรง’










recommended videos









เฟตตูชินี่เนื้อริบอายพริกไทยดำ








มัสมั่นทุเรียน i cook or die!








รวม 6 เครื่องปรุงเพื่อสุขภาพ ที่ควรมีไว้ติดครัว!! l ของดีติดครัว must have!!!








เล้งแซ่บ i ciy – cook it yourself








3 เมนูยั่วน้ำลาย ทำง๊ายง่ายด้วยหม้อทอดไร้น้ำมัน !! i cook or die!








เคล็ดไม่ลับ! ไข่เชฟน่าน​ 4 ways | home cooking by เชฟน่าน








น้ำพริกนิตยา ยืนหนึ่งเรื่องพริกแกง | food story








หุนหวย แจ่วฮ้อนแซ่บสุดในซอยจุฬาฯ | review



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018




























