






7 ร้านหรอยๆ แบบท้องถิ่นพังงา








 





















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














food story

food reviews




7 ร้านหรอยๆ แบบท้องถิ่นพังงา

story by
สุริวัสสา กล่อมเดช
|
19.07.2019 






13,168 views











[ give star ]





pin







pinned







share








star rating










 0 / 5 


submit
reset
















สัมผัสพังงาผ่านรสหรอยๆ​ ตระเวนกินร้านอร่อย​แบบฉบับที่คนท้องถิ่นแนะนำ 

หากจะทำความรู้จักพังงาผ่านอาหาร แม้จะเป็นการมาเยือนพังงารอบที่สามของฉัน ก็ยังนึกไม่ออกอยู่ดีถ้ามีคนถามว่าอาหารพังงาคืออะไร จะบอกว่าอาหารทะเลสดๆ กับอาหารใต้มุสลิมก็ดูด่วนสรุปแบบแคบๆ ที่หยิบมุมหนึ่งของพังงาครั้งเคยสัมผัสเมื่อหลายปีก่อน ตอนไปเกาะยาวน้อย-ยาวใหญ่ ที่หนาแน่นด้วยชุมชนพี่น้องมุสลิมเป็นหลัก แม้ยังติดใจรสมือของชาวบ้านยามไปฝากท้องมื้อเย็นที่มัสยิดบนเกาะ และของกินเล่นอย่างโรตีชาชักที่หาได้แทบทุกมุมถนน 
ครั้งนี้ได้พบพี่ชายชาวพังงา ที่จะพาเราทัวร์ทั้งกินเที่ยว เลยถือโอกาสทำความรู้จักพังงาอีกครั้ง ด้วยการตระเวนกินร้านอร่อยที่คนพังงาเขากินกัน ตามไปดูกันค่ะว่าคนพังงาท้องถิ่นจริงๆ เขากินอะไร   
ขนมจีนป้าศล
เริ่มกันที่ร้านขนมจีนแบบ self service เส้นขนมจีนจัดเป็นจับอยู่ในจานวางเรียงรายให้หยิบ น้ำยาขนมจีนมีหลากหลาย เช่น น้ำยาป่า แกงไตปลา น้ำยากะทิ ให้เลือกตักเอง ชอบแบบน้ำท่วมเส้นหรือขลุกขลิกก็ตามใจ ฉันตัดใจเลือกน้ำยากะทิใต้แม้จะอยากกินแกงไตปลาด้วยก็ตาม ได้แล้วก็ไปนั่งที่โต๊ะซึ่งละลานตาด้วยกระจาดใส่ผักพื้นบ้านนานาชนิดหยิบฟรีให้ได้มิกซ์เทกเจอร์และรสชาติตามชอบ 



จะแนมด้วยผักกรอบๆ อย่างผักน้ำ มันๆ ด้วยผักแว่น สะตอ ตัดเปรี้ยวด้วยลูกเนียงดอง ผักหนามดอง และเพิ่มรสเค็มแทนน้ำปลาด้วยปลาฉิงฉ้างนึ่งเนื้อนุ่มกินได้ทั้งตัว (นี่ก็ฟรี) ซึ่งเป็นสัมผัสที่ฉันชอบมากเพราะเคยกินแต่ปลาฉิงฉ้างทอดกรอบ แต่ก็ขอเตือนให้ตักแบบพอดีเพราะมันเค็มปิ๊ด กินเยอะมีลิ้นชาค่ะ มาว่ากันที่รสชาติน้ำยากะทิใต้นั้นให้สามผ่านเลย รสเข้มข้นนัวกะทิ แกงไตปลาก็เด็ด ไม่ได้ลองหรอกนะคะ แต่ได้ยินเสียง “อื้อหือเด็ดมาก” ของพี่ๆ ที่มาด้วยกันนี่ละ เขาว่าจัดจ้านถึงรสถึงชาติดีแท้    

ร้านตั้งอยู่ที่: หน้าศาลเจ้าม่าจ้อโป๋ ถ.บริรักษ์บำรุง, ต.ท้ายช้าง  
google map: https://goo.gl/maps/pxi1sv1ccfs3eqkw9
เวลาเปิด-ปิด 11.00 – 18.00 น.  โทร.  08 4295 3534
 
สะเต๊ะเมืองพังงา คุณทิพย์  
สำหรับฉันที่กินสะเต๊ะเป็นจานแกล้มรออาหารจานหลักก็แปลกตานิดหน่อยเมื่อเห็นคนที่นี่เขากินสะเต๊ะกันจริงจัง คือได้ทั้งกินเล่นและมื้อหลักกินเอาอิ่มท้องกันไปเลย ที่นี่ขายเป็นชุดเล็ก 10,15 ไม้ ชุดกลาง 20,25,30 ชุดใหญ่ 40,50  ไม้ จะเลือกสะเต๊ะหมู ไก่ ปลา กุ้ง ไส้ หรือมิกซ์กันมาแบบที่เราสั่งก็ได้ เนื้อสะเต๊ะเสิร์ฟมาร้อนๆ คู่น้ำแกงสะเต๊ะ อาจาด และขนมปังปิ้ง


นอกจากสีน้ำแกงสะเต๊ะแดงๆ ที่แตกต่างจากน้ำสะเต๊ะสีเหลืองที่คุ้นเคย รสชาติก็ไม่เหมือนกันซะทีเดียว น้ำสะเต๊ะแดงนั้นแดงด้วยพริกแดงเม็ดใหญ่ที่ให้ทั้งสี ทั้งกลิ่น หอมเครื่องแกงมากๆ รสเผ็ดร้อนนิดๆ แซมมันนัวด้วยถั่วลิสงคั่วบดและกะทิข้นๆ ไม่ได้หวานนำอย่างสะเต๊ะภาคกลางที่เราคุ้นเคย ส่วนของเนื้อสัตว์ที่เด็ดและชอบที่สุดก็เป็นสะเต๊ะไส้หมูย่างมาหอมๆ กับสะเต๊ะกุ้งเนื้อเด้ง อ่อ ขนมปังปิ้งจิ้มน้ำแกงสะเต๊ะฉ่ำๆ คือดีงาม อย่าให้เหลือเชียวนะคะ 


ร้านตั้งอยู่ที่: 84 ตำบลท้ายช้าง อำเภอเมืองพังงา จ.พังงา
google map: https://goo.gl/maps/gtobf1gmvdvhebgr8
เวลาเปิด-ปิด: 11:00 – 16:30 น. (หยุดวันพุธ)
โทร. 07 6411 322
 
บะหมี่ตลาดขวาง
ร้านบะหมี่ทำมือที่นำสูตรและทักษะการทำบะหมี่มาจากต้นตระกูลที่เมืองจีน อยู่คู่พังงามากว่า 100 ปี ส่งต่อสูตรกันมาจนถึงรุ่นที่ 4 ในปัจจุบัน ร้านตั้งอยู่แถวตลาดขวางในตัวเมืองพังงา ในร้านมีเก้าอี้ให้นั่งรอคิวถ้าบังเอิญมาในจังหวะลูกค้าเยอะ ที่เยอะนี่ก็คนท้องถิ่นซะส่วนใหญ่ และนักท่องเที่ยวจังหวัดใกล้เคียงที่ได้ยินเสียงเล่าลือก็ตามรอยมาลิ้มลอง 


มาร้านบะหมี่ทำมือจะสั่งเส้นเล็กตามชอบก็กระไรอยู่เลยจัดบะหมี่หมูแดงมาหนึ่งชาม กับเกี๊ยวหมูทอด และขนมจีบโบราณ ลองกินบะหมี่แบบไม่ปรุงรสเพิ่มตามคำแนะนำของพี่ชาวพังงา อื้อหือ เส้นเหนียวนุ่มสุดๆ น้ำซอสดำๆ สูตรเฉพาะที่ราดมาเค็มหวานหอมกลมกล่อมลงตัว ไม่เคยกินบะหมี่หมดไวขนาดนี้มาก่อน เป็นบะหมี่ที่ไม่ต้องปรุงเพิ่มด้วยยิ่งประทับใจ ถ้าอยู่ใกล้รับรองได้เป็นร้านประจำ จะมาซ้ำๆ แน่นอน (อยากกินอีกอ่า….) ส่วนเกี๊ยวหมูทอดที่ไม่ได้คาดหวังใดๆ ก็กินเพลินในระดับสั่งซ้ำอีก ตัวไส้รสชาติมาตรฐาน ไม่ได้พิเศษ แต่เทกเจอร์แป้งเกี๊ยวกรอบฟูยวบๆ นี่แหละค่ะที่ต่างจากเกี๊ยวกรอบบางๆ ที่เคยกิน   


ร้านตั้งอยู่ที่: ถ.บริรักษ์บำรุง ต.ท้ายช้าง อ.พังงา
google map: https://goo.gl/maps/v5ijf8dnqnkcqjz96
เวลาเปิด-ปิด: 09:00 – 16:00 น โทร.09 6996 5441
 
เรอดัง ซีฟู้ด อาหารพื้นบ้าน
บอกกันไว้ก่อนว่า ‘เรอดัง’ ไม่ใช่ภาษาฝรั่งเศสนะคะ ภาษาไทยนี่แหละ หมายถึงอร่อย กินจนหยุดไม่อยู่ อิ่มเรอดังกันไปเลย ร้านเรอดังเป็นร้านเพิงธรรมดาที่ตั้งอยู่ริมถนน แต่โต๊ะเต็มตลอดถ้าไม่โทรจองก่อน เราสั่งอาหารกันมาเต็มโต๊ะทั้งเมนูขึ้นชื่อและเมนูอยากกิน เช่น กรรเชียงปูผัดต้นหอม เนื้อปูหวานนุ่มหอมกลิ่นคั่วกระทะและน้ำมันงาอบอวลในปาก, แกงกะทิปูใบชะพลู รสกลมกล่อมนัวกะทิถึงเครื่องถึงแกง ยิ่งเนื้อปูสดๆ ชิ้นตู้มๆ เต็มปากเต็มคำเข้ากับน้ำแกงได้ดี, ปลาทอดขมิ้น,แกงส้มใส่ยอดมะพร้าว แกงส้มภาคใต้ที่คนกรุงชอบเรียกแกงเหลืองนั่นแหละ ยอดมะพร้าวกรอบนุ่มชิ้นหนา รสชาติจัดจ้านแต่ไม่เผ็ดจัด, ใบเหลียงผัดไข่, หมูสามชั้นทอด, น้ำพริกกุ้งสดผักเคียงที่เสิร์ฟพร้อมผักพื้นบ้านหลากชนิด


เราประทับใจรสชาติอาหารร้านนี้มากถึงกับกลับมากิน 2 วันติด เลยทำให้ได้ลองอีก 2 เมนู คือแกงกะทิกับแกงพริก แกงกะทิที่คลีนเบาไม่หนัก แต่รสมันนัวละมุนละไมอธิบายไม่ถูก เป็นต้มกะทิที่อร่อยสุดเท่าที่เคยกินมาเลยค่ะ ถึงกับพึมพำในใจว่าทำไมๆ ทำแกงกะทิได้ดีขนาดนี้ ส่วนแกงพริกใส่หมูกินแล้วน้ำตาจะไหล ไม่ใช่เผ็ดจัดนะคะ แต่ประทับใจรสชาติเผ็ดร้อนหอมเครื่องแกง แกงพริกคล้ายๆ แกงป่า ต่างที่น้ำแกงสีดำเผ็ดร้อนด้วยพริกไทยดำเป็นหลัก เป็นเมนูเปลืองข้าวที่เอาอะไรมาแลกก็ไม่ยอม อยากกินอาหารพื้นบ้านพังงาให้ปักหมุดร้านนี้ไว้เลยค่ะ จะว่าอวยก็ได้ อวยกันเห็นๆ มาแล้วไม่ผิดหวัง ไม่อยากให้พลาดเลยจริงๆ  


ร้านตั้งอยู่ที่: ตรงข้ามที่ทำการตำบลลำแก่น อ.ท้ายเหมือง
google map: https://goo.gl/maps/vs9qgdandnkjxwtf7
เวลาเปิด-ปิด: 9:00 – 21:00 น.    โทร. 08 5691 5821
 
ป้าเมียด 
ร้านเล็กๆ ในตลาดเก่าอำเภอกะปง ที่ถ้าไม่สังเกตให้ดีก็อาจหาไม่เจอ หากใครไปให้มองหาป้ายสีแดงเขียนว่าข้าวขาหมู หมูแดง หมูกรอบ… ที่มีคุณป้ายืนฟาดกระทะควันฉุยๆ อยู่หน้าร้าน ด้วยกลิ่นและเสียงเร้าอารมณ์ให้เราลังเลระหว่างหมูกรอบชิ้นหนา หรือผัดหมี่ฮกเกี้ยนดี ตัดสินใจไม่ได้ก็สั่งมาลองซะทุกอย่างแล้วแบ่งๆ กันกินนี่ละค่ะ ข้าวหมูกรอบหน้าตาชวนงงเพราะไม่มีน้ำราดสีแดงอย่างที่คุ้นเคย มีน้ำพริกน้ำส้มรสเปรี้ยวเผ็ดนิดๆ ให้ราดเสริมรส ซึ่งเข้ากันดีกับหมูกรอบหนังเกรียมหอม จานถัดมาขาหมูเนื้อนุ่มหนังเด้งน้ำพะโล้เค็มนำ 



และที่ว้าวสุดๆ ถ้าไม่สั่งจะเสียใจมากคือผัดหมี่ฮกเกี้ยน น้ำผัดหมี่กลมกล่อมไม่ต้องปรุงเพิ่มใดๆ หอมกลิ่นคั่วกระทะอวลในปาก เส้นผัดมาพอดีมากเหนียวนุ่มไม่เละไม่แข็ง ทอปด้วยไข่ยางมะตูม สำหรับฉันยกให้เป็นที่สุดของร้านป้าเมียด เป็นรสมือที่กินแล้วนึกถึงอากงอาม่าเลยค่ะ แม้แต่พี่ๆ ที่ตระเวนกินผัดหมี่ฮกเกี้ยนร้านเด็ดร้านดังมานับไม่ถ้วนแล้วยังเทใจให้รสมือป้าเมียด นับเป็นร้านลับในเมืองเล็กที่ขึ้นแท่นอันดับหนึ่งอาหารจานเดียวสำหรับทริปพังงานี้เลย
ร้านตั้งอยู่ที่: ในตลาดเก่า อ.กะปง
google map:  https://goo.gl/maps/slbhih452xfbai857
โทร. 07 6499 089
 
โง้ว เม่ง เฮง

ร้านอาหารพื้นบ้านและอาหารทะเล ที่มีทิวทัศน์แม่น้ำตะกั่วป่าไหลผ่าน ให้เราได้เพลิดเพลินระหว่างรออาหาร จานเด็ดที่ร้านแนะนำคือปลาทอดราดซอสสะตอ ชนิดปลาจะเปลี่ยนไปแล้วแต่ฤดูกาล เจอเจ้าของร้านออกตัวกับเราว่าหน้าตาอาจไม่สวยแต่รับรองกินแล้วติดใจ ไม่สวยจริงแหละ แต่! ซอสสะตอดีงาม เป็นซอสสะตอผัดกะปิหอมๆ เค็ม เผ็ด หวาน ครบรสกินกับปลาเนื้อนุ่มเข้ากัน ต้มยำกุ้งรสชาติกลมกล่อมตามาตรฐานเนื้อกุ้งแน่นเด้งสู้ฟันสุดๆ ตามมาด้วยสารพัดจานหอยทั้งหอยชักตีน หอยแครง วัตถุดิบสดๆ กับน้ำจิ้มซีฟู้ดรสแซ่บก็ไม่ต้องบรรยายเยอะ ดีอยู่แล้วค่ะ อีกจานที่เราชอบคือแกงคั่วหอยขม ต้องยอมรับว่าคนใต้เขาทำแกงกะทิดีจริงๆ



ร้านตั้งอยู่ที่: หลังขนส่งตะกั่วป่า ต.บางนายสี อ.ตะกั่วป่า 
google map:  https://goo.gl/maps/uhforqvxgi4n6dlda
โทร. 06 1373 6925
ร้านพี่สาว 
ร้านอาหารที่ตั้งอยู่หน้าหาดท้ายเหมือง มีทั้งอาหารพื้นเมืองและอาหารทะเล เมนูที่เราสั่งมามียำปลาสมุนไพรปลาทอดกรอบราดสมุนไพรหั่นชิ้น มีทั้งมะนาว ขิง พริก ใบมะกรูด ตะไคร้ทอด รสชาติเครื่องสมุนไพรให้อารมณ์เหมือนกินเมี่ยงคำกับเนื้อปลากรอบนุ่ม หอมสมุนไพรสดชื่นดี, ต้มยำปลาน้ำใสถ้วยนี้มาแปลก รสชาติแปลกจากต้มยำที่เคยกิน เพราะมีกลิ่นหอมหวานธรรมชาติจากน้ำมะพร้าวน้ำหอมและเนื้อมะพร้าวนุ่มๆ หอมเครื่องเทศสมุนไพร ไม่เปรี้ยวจัดจ้านมากซดคล่องคอดี เนื้อปลาเก๋าหนึบแน่นเด้ง รู้เลยว่าสด จานต่อมาเป็นยำผักเหมียง (หรือใบเหลียง) กุ้งกรอบ ใบเหลียงชุบแป้งทอดกรอบๆ กินกับน้ำยำกะทิน้ำพริกเผาแบบยำไทยรสเปรี้ยวหวานมันกะทิ จานนี้อร่อยกินเพลิน หมดไวสุดๆ และเมนูที่ไม่ได้คาดหวังอย่างฟองเต้าหู้ทอดกรอบไส้ข้างในเป็นกุ้งสับเนื้อนุ่มดันอร่อยซะงั้นค่ะ




ร้านตั้งอยู่ที่: เลียบหาดท้ายเหมือง
google map:  https://goo.gl/maps/bd2ppoyom6dpp2bc9
เวลาเปิด-ปิด: 10:00 – 22:00 น.  โทร.08 2417 3622
 
 
ภาพโดย  ปริญญา ชาวสมุน




share this














สุริวัสสา
กล่อมเดช

writer










ศศิกานต์
เพิ่มสุขทวี

graphic designer










recommended articles 








ชาเขียวลอตเต้









ผัดวุ้นเส้นเกาหลี (จับแช)









ส้มฉ่ำรสจัดจ้านห้ามพลาดยามปลายหนาว









คัพเค้กเรดเวลเว็ต









ยำส้มโอสองสี









โจ๊กญี่ปุ่น









ปลาทูทอดแดดเดียว









ยำไหลบัว










recommended videos









ตำนานอาหารญี่ปุ่นฟิวชั่น shuriken by sonie








คีซาเดียญ่าทูน่ากับกัวคาโมเล่ i video & recipe








หอยเมดเลย์








ทาโก้อะโวคาโดกับซัลซ่าบลูเบอร์รี สดชื่นทานได้ทุกเมื่อ | super good food by foodland








กินให้ยับ! ep8 ร้านเก่าแก่มากกว่า 30 ปี ย่านเยาวราช ตลาดพลู








asmr จาปากูรี ใจความของ parasite รวมอยู่ในจานนี้








สุขภาพดีกับป้านิดดา ตอนง่วงนอนทุกครั้ง หลังทานอาหาร!








ciy – cook it yourself ทาร์ตไข่



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018
























เราใช้คุกกี้เพื่อให้ท่านได้รับประสบการณ์ที่ดีที่สุดบนเว็บไซต์ของเรา โดยท่านยินยอมให้เรารวมทั้งบุคคลภายนอกเก็บข้อมูล วิเคราะห์ และนำไปประมวลผลได้ คลิกเพื่อดูข้อมูลเพิ่มเติมผ่านทาง privacy policyยินยอมไม่ยินยอม







