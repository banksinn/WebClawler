






jingjing ice-cream bar and café ไอศกรีมรสแปลกแต่ ‘จิง’








 




















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














food story

food reviews




jingjing ice-cream bar and café ไอศกรีมรสแปลกแต่ ‘จิง’

story by
ศรีวิการ์ สันติสุข
|
09.12.2021 






1,159 views











[ give star ]





pin







pinned







share








star rating










 0 / 5 


submit
reset
















ร้านไอศกรีมโฮมเมดหลากหลายรสชาติแปลกใหม่ที่มากับวัตถุดิบจริง 

แม้จะอยู่ในโซนเยาวราช พื้นที่ที่พลุกพล่านที่สุดแห่งหนึ่งของกรุงเทพฯ แต่ซ. เจริญกรุง 14 กลับเงียบสงบ เช่นเดียวกับ jing jing ice–cream bar and café ร้านไอศกรีมโฮมเมดเล็กๆ ขนาด 1 คูหาที่ซ่อนตัวอยู่ในซอย ทว่าตัวร้านเองนั้นไม่ได้เงียบหงิมเหมือนบรรยากาศรอบด้าน เพราะท่ามกลางตึกแถวเก่าๆ สีซีดจาง มันช่วยไม่ได้เลยที่คุณจะต้องเตะตากับป้ายไฟนีออนตัวอักษรจีนสีแดงโดดเด่นที่หน้าร้าน พร้อมการตกแต่งในสไตล์จีนโมเดิร์นที่ยังไม่ต้องเปิดประตูเข้าไปหรอก แค่เดินผ่านก็ต้องมอง และเมื่อก้าวเข้าสู่ร้านเล็กๆ แห่งนี้ ไอศกรีมกว่า 20 รสที่เรียงรายรับแขกอยู่ในตู้ก็จะดึงดูดความสนใจจนอยู่หมัด


เราเลือกที่นั่งหน้าเคาน์เตอร์บาร์ชั้นล่าง มองการตกแต่งที่ปะปนไปทั้งลอฟต์และไชนีส ระหว่างที่ ปู-ชุตินาถ ทัศนานุพันธ์ เจ้าของร้านและผู้คิดค้นบวกลงมือทำไอศกรีมทุกรสในร้าน เล่าให้ฟังถึงที่มาที่ไปของร้านไอศกรีมโฮมเมดเล็กๆ ของเธอซึ่งมีจุดเริ่มต้นจากการชอบกินไอศกรีมและทำไอศกรีมกับเพื่อนไปขายตามที่ต่างๆ กระทั่งเพื่อนแยกตัวไปทำงานอื่น เธอจึงเปิดร้านที่อยู่ไม่ไกลจากบ้านมากนัก
jingjing ice-cream bar and café เปิดมากว่า 4 ปีแล้ว เป็นร้านที่ถูกพูดถึงตั้งแต่วันแรกๆ จนถึงวันนี้ เพราะไม่เพียงความตั้งใจในการทำไอศกรีมที่ให้รสชาติของวัตถุดิบ ‘จริง’ ให้สมกับชื่อร้าน ‘จิงจิง’ ภาษาจีนแต้จิ๋ว ที่แปลว่า ‘จริง’ ‘แท้’ ในภาษาไทย ไม่ปรุงแต่งด้วยสารสังเคราะห์ ไอศกรีมของเธอยังมาพร้อมรสชาติสุดโดดเด่นเป็นเอกลักษณ์ ตั้งแต่เบาๆ อย่างไอศกรีมกล้วยไข่เชื่อม ไอศกรีมบัวลอยไข่หวาน ไอศกรีมฟักทองแกงบวด ไปจนถึงขั้นแอดวานซ์อย่างไอศกรีมข้าวต้ม ไอศกรีมส้มตำ ไอศกรีมซีฟู้ดมายองเนส ไอศกรีมคาโบนาร่า ไอศกรีมยาน้ำแก้ไอ และไอศกรีมกานาฉ่าย!


“ตอนที่เราเปิดร้าน เทรนด์คาเฟ่ยังไม่ค่อยมา ร้านไอศกรีมโฮมเมดก็ยังไม่เยอะ แล้วร้านเรามาอยู่ในที่ที่ค่อนข้างลึกลับ ก็เลยต้องมีการคิดค้นอะไรแปลกๆ ใหม่ๆ เพื่อดึงดูดลูกค้า” ปูเล่าถึงไอเดียเริ่มต้นในการทำไอศกรีมรสแปลกๆ ที่เป็นจุดขายของร้าน จากช่วงแรกที่จับคู่ไอศกรีมรสปกติกับท็อปปิ้งอย่างกล้วยไข่เชื่อมหรือฟักทองแกงบวดที่ดูเข้ากันได้ดี หลังๆ เธอเริ่มสนุกกับการแตกยอดไอเดียไปสู่ของกินรอบตัวและวัตถุดิบต่างๆ ที่คุ้นเคยแถวเยาวราช ด้วยเพราะอยากลองอะไรที่แปลกใหม่และเบื่อกับการทำไอศกรีมรสเดิมๆ
“เราเรียนทำไอศกรีมมา เรารู้เบสว่าไอศกรีมนมต้องใส่อะไรเท่าไหร่ ซอร์เบต์ต้องยังไง ซึ่งสามารถเอามาปรับเปลี่ยนต่อยอดเป็นรสชาติต่างๆ ได้หมด ขึ้นอยู่กับการทดลองว่าทำแล้วกินได้ไหม ต้องลดอะไรเพิ่มอะไรเพื่อให้อร่อยถูกปาก”

ความสนุกและท้าทายนี้นำมาซึ่งไอศกรีมรสชาติแปลกๆ หลายสิบรส ที่เกิดขึ้นจากความอยากรู้ของเธอเองว่าจะสามารถเอาของกินต่างๆ มาทำเป็นไอศกรีมได้หรือไม่
“สั่งชาบูมากิน น้ำจิ้มเขามาแบบเย็นๆ เราก็กินได้เลยไม่ต้องอุ่น เออ ถ้ามันกินเย็นได้ มันก็น่าจะเอามาทำไอศกรีมได้สิ” เธอว่า “หรือบางทีมองของรอบตัว ช่วงเทศกาลเจ เราก็ทำไอศกรีมเจ หรือเห็นวัตถุดิบแถวเยาวราชบ้านเรา ลองเอาส้มเช้งมาทำซิ ยาน้ำแก้ไอก็ดี ลองเอามาทำดู” ใช่ ฟังไม่ผิด เธอทำไอศกรีมรสยาน้ำแก้ไอจริงๆ!
รสชาติแปลกๆ และแตกต่างดึงดูดลูกค้าได้สมใจ เพราะไอศกรีมจิงจิงถูกพูดถึงกันปากต่อปากจนมีคนแวะเวียนมาลองรสชาติไอศกรีมที่ร้านเล็กๆ แห่งนี้แบบไม่ว่างเว้น ทั้งชาวไทยและโดยเฉพาะอย่างยิ่งชาวต่างชาติ ชาวไต้หวันเขียนเรื่องราวของร้านลงในบล็อกส่วนตัว ทำให้ใครๆ ก็มาตามรอย ญี่ปุ่นใส่ร้านลงในไกด์บุ๊คเป็นคู่มือว่าควรต้องมากินให้ได้สักครั้ง

“เราไม่เน้นจัดหน้าตาอาหารหรือไอศกรีม แต่ให้ความสำคัญกับการเลือกใช้วัตถุดิบที่ดีเป็นหลัก ถ่ายรูปออกมาก็อาจจะดูธรรมดา” เธอหัวเราะ ก็จริงที่ไอศกรีมจิงจิงเสิร์ฟมาในแก้วไซซ์เล็กน่ารักแบบมาแต่ตัวไอศกรีมที่สกู๊ปขึ้นมาโดยไม่มีการประดับตกแต่งและไม่มีท็อปปิ้ง ยกเว้นบางรสที่มีการดีไซน์ตัวท็อปปิ้งหรือของกินคู่กัน แต่เรากลับมองว่ามันก็เป็นอีกเอกลักษณ์หนึ่งของร้าน เรียกว่าถ้าเข้าไอจีหรือทวิตเตอร์แล้วเจอภาพแก้วไอศกรีมแบบนี้พร้อมไอศกรีมหน้าตาเพลนๆ แบบนี้ ก็แทบจะบอกได้เลยว่าเป็นจิงจิงแน่ๆ เช่นเดียวกับรสชาติที่แม้การมีรสชาติแปลกๆ ให้ลิ้มลองจะเป็นเรื่องชูโรง หากในความแปลกมีความกลมกล่อมถูกปาก เพราะผ่านการคิดและทดลองมาแล้วเป็นอย่างดีทุกรสชาติ ความเรียบง่ายแต่อัดแน่นด้วยคุณภาพทำให้ไอศกรีมของปูไม่ว่าจะเป็นรสชาติปกติทั่วไปอย่างกะทิ ชีสพาย มัทฉะ ไปจนถึงรสแปลกๆ ทั้งหลายล้วนเข้มข้นหนักแน่นในผัสสะ แต่มากับความหวานน้อย เพราะเน้นรสชาติวัตถุดิบ ‘จริง’ เป็นหลัก   


สองชั่วโมงที่เรานั่งคุยกับปู เธอต้องขอตัวไปต้อนรับลูกค้าอยู่เรื่อยๆ ทั้งที่เป็นช่วงบ่ายของวันพุธ แต่เผลอแป๊บเดียว โต๊ะบนชั้นสองที่รับรองลูกค้าได้พอสมควรก็เต็มหมดทุกโต๊ะ เคาน์เตอร์บาร์ด้านล่างก็มีคนจับจอง เพราะการได้ดูปูและเพื่อนของเธอหยิบโน่นจับนี่ บางทีก็คว้ามะพร้าวทั้งลูกมาเฉาะกันสดๆ เพื่อทำเมนูกาแฟน้ำมะพร้าว บางครั้งก็ทำแพนเค้กกลิ่นหอมฉุย พร้อมเสียงพูดคุยของเธอกับเพื่อนที่มีทั้งแซวกัน โวยวาย หัวเราะ ถือเป็นสีสันและความเพลิดเพลินไม่แพ้การได้ละเลียดกินไอศกรีม ขนมหวาน และอาหารคาวง่ายๆ ที่ร้านมีบริการด้วย ซึ่งแน่นอนว่าจะคาว หวาน ไอศกรีม เธอก็เป็นผู้ลงมือทำเองทั้งหมดด้วยความตั้งใจเดียวกันคือทำของดีจากวัตถุดิบที่ดี
สี่ปีของจิงจิง นอกจากไอศกรีมรสชาติแปลกๆ ที่ละลานตาเต็มตู้ ยังมากับอาการภูมิแพ้ของเจ้าของร้านที่เกิดจากการที่ร่างกายเจอความเย็นของตู้ไอศกรีมกับอากาศในร้านสลับกันตลอดเวลา ถือเป็นราคาที่ต้องจ่ายเพื่อทำในสิ่งที่ชอบ แต่เธอก็ยังสนุกและมีความสุขเสมอโดยเฉพาะเมื่อลูกค้าจะเดินออกจากร้านแล้วบอกว่า “ไอศกรีมอร่อยมากค่ะ” ฉะนั้น ถ้าได้แวะเวียนไปที่ร้าน ก่อนกลับอย่าลืมบอกเธอว่า “ไอศกรีมอร่อย” ซึ่งเราเชื่อว่าไม่ต้องบิลด์กัน เพราะทีมงานของเราขณะกินก็พูดกับถ้วยไอศกรีมว่า “อร่อยยย” ไม่รู้กี่รอบ ลองพูดตรงๆ กับคนทำบ้างก็น่าจะเป็นกำลังใจให้เธอไม่น้อยทีเดียว 
อ้อ จิงจิงยังมีเมนูพิเศษทุกเดือนให้ได้คอยลุ้นและคอยชิมว่าเดือนต่อไปจะมีอะไรให้ลอง อย่างเดือนที่เรามานี้เป็นไอศกรีมบัวลอยไข่หวาน ที่แทบจะกลายเป็นซิกเนเจอร์ของร้านเพราะวนกลับมาทำใหม่หลายรอบ ส่วนเดือนธันวาคมจะเป็นอะไรนั้น รอติดตามใน fb ของร้านได้เลย
krua.co recommend

กะทิอัฟโฟกาโต้ (120 บาท)   
ไอศกรีมกะทิเนื้อแน่นหนึบขาวเนียนสุดเข้มข้นเหมือนเอาหัวกะทิผสมนมแช่ตู้เย็น เสิร์ฟมาพร้อมเอสเปรสโซ่เข้มไม่แพ้กัน บรรจงเทกาแฟลงบนไอศกรีมแล้วตักเข้าปาก รสหวานของกะทิผสานความขมของเอสเปรสโซช็อทรวมร่างกลายเป็นความลงตัวสุดๆ

ไอศกรีมชีสพายกับซอสบลูเบอร์รี่ (90 บาท)
ไอศกรีมชีสพายที่มีชีสเนื้อหนึบรสเค็มๆ มันๆ สอดแทรกให้ได้เคี้ยวตัดรสหวาน ท็อปด้วยซอสบลูเบอร์รี่รสหวานอมเปรี้ยวพร้อมผลบลูเบอร์รี่ (จะเปลี่ยนเป็นซอสสตรอว์เบอร์รี่หรือคาราเมลก็ได้) กินยามบ่ายแสนสดชื่น เป็นเมนูฮอตฮิตตลอดกาลของสาวๆ  

เอสเพรสโซ่ น้ำมะพร้าว (100 บาท)
เพื่อความ ‘จริง’ สมคอนเส็ปต์ เมนูนี้จึงมีการเฉาะมะพร้าวกันสดๆ ให้เห็นว่าสดจริง ก่อนจะเทน้ำมะพร้าวสดลงไปค่อนแก้วแล้วตามด้วยเอสเพรสโซ่เข้มๆ คนให้เข้ากันแล้วดื่ม ได้รสขมผสมหวานนิดๆ อมเปรี้ยวน้อยๆ ของน้ำมะพร้าว ง่วงแค่ไหนก็ตื่น

แพนเค้กกล้วยคาราเมล (120 บาท)
แพนเค้กทำสดใหม่กลิ่นหอมฟุ้งเนื้อนุ่มนิ่ม ท็อปด้วยกล้วยหอมสุกฉ่ำ ราดซอสคาราเมลหวานๆ หอมๆ เป็นจานที่ผสมผสานรสเค็มนิด หวานน้อย หวานมาก (จากกล้วยสุก) ได้อย่างมีมิติ ยิ่งกินยิ่งเพลิน
jingjing ice–cream bar and café
พิกัด: ซ. เจริญกรุง 14
เปิด-ปิด: 09:30 – 17:30 น. (หยุดวันอังคาร)
โทร: 096 642 6241
fb: jingjing ice-cream bar and café
ig: jingjingicecreambarandcafe
บทความเพิ่มเติม
บุญปั๋น ซารุ&ด้ง: โซบะเส้นสดและความสนุกที่ไม่ออริจินัลดื่มชากับธี-ธีรชัย @peace หลังสวน แหล่งเช็คอินสุดฮิปparadai สวรรค์ของคนรักช็อกโกแลตaircraft cola โคล่าสดที่อยากให้น้ำอัดลมเป็นมิตรกับคนมากขึ้น




share this














พิมพ์ธาดา
ปฐมโภคินเสถียร

photographer










ศศิกานต์
เพิ่มสุขทวี

graphic designer







ร้านอร่อยกรุงเทพ, ไอศกรีม 







recommended articles 








‘ไอศกรีมกดกริ่ง’ 4 ทศวรรษแห่งความหอมหวานคู่เชียงใหม่









great & grand sweet destination เมืองขนมหวานมหัศจรรย์









7 ประเภทไอศกรีมที่ใครๆ ก็เลิฟ









อ่านเพลิน อิ่มท้อง เดตกับหนอนหนังสือ ไปร้านไหนดี?









‘หัวหินแสนคำนึง’ หม้อแกงเคียงเคล้าไอศกรีม ทองหยอด ส้ม และผงโกโก้









แสนคำนึงลอยคอ ‘กลีบลำดวน’ โฟลตนมสดผสมกลีบลำดวนหอมหวาน









ขุมทรัพย์ท้าวทองกีบม้า (ตำรับทองม้วน)









ไอศกรีมช็อกโกแลต










recommended videos









ตะลุยคาเฟ่เมืองตรัง​ | ทริปกินแหลกตรัง​ หร่อยจังฮู้วว! ep. 2








ร้านตำหนักอีสาน แซ่บสะท้านเอกมัย | ยายปริกรีวิว








เครื่องกรองน้ำสุดล้ำ ปรับค่ากรด-ด่างของน้ำได้ | ของดีติดครัว must have!!!








ทำผ้าห่ออาหารรักษ์โลก แทนการใช้แรปพลาสติก (beeswax wraps)








น้ำพริกกุ้งแม่น้ำเผา กุ้งเด้ง มันเยิ้ม สะใจ! l cook or die








กินให้ยับ | กินเส้นตาม bts สายสุขุมวิท








ข้าวทอดฉู่ฉี่กุ้ง รสเข้มข้นสไตล์ไทยประยุกต์ by เชฟน่าน l ciy – cook it your self








easy and simple cabbage dishes – 4 เมนูทำง่ายๆ จากกะหล่ำปลี



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018




























