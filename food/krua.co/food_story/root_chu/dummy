






รากชู อูมามิริมรั้วบ้าน








 




















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














food story

eat local




รากชู อูมามิริมรั้วบ้าน

story by
สุริวัสสา กล่อมเดช
|
03.02.2022 






81 views











[ give star ]





pin







pinned







share








star rating










 0 / 5 


submit
reset
















ทำความรู้จัก ‘รากชู’ รากอวบอิ่มของต้นชู ที่ช่วยชูรสได้สมชื่อ 


นอกจากรสเปรี้ยว ขม เค็ม หวาน ‘อูมามิ’ คือศัพท์บัญญัติอธิบายความกลมกล่อมในจานอาหารทั่วโลก ที่เกิดขึ้นมาพร้อมๆ กับการสกัดกรดกลูตาเมท ซึ่งเป็นกรดอะมิโนชนิดหนึ่งอยู่ในสิ่งมีชีวิตทั้งพืชและสัตว์ ออกมาเป็นกลูตาเมทอิสระ โดยสกัดจากมันสำปะหลัง ได้เกร็ดผงเรียกว่า ‘ผงชูรส’ ใส่ในอาหารแล้วช่วยดึงรสให้กลมกล่อมขึ้น
แต่ก่อนที่โลกจะรู้จักคำว่าอูมามิและรู้จักกับผงชูรส เราต่างเรียนรู้รสชาติอันแสนซับซ้อนที่ซ่อนอยู่ในวัตถุดิบจากธรรมชาติกันมาเนิ่นนานแล้ว ซึ่งรสดังกล่าวที่ได้จากกลูตาเมทนี้ไม่สามารถอธิบายเป็นรสชาติได้ชัดเจน ทว่ารับรู้ได้ถึงความกลมกล่อมเฉพาะในเนื้อสัตว์สุก ถั่ว มะเขือเทศ เห็ด สาหร่าย ชีส หัวหอม ต้นหอม หรือเครื่องปรุงอย่างซีอิ๊ว น้ำปลา ปลาร้า กะปิ เต้าเจี้ยว ฯลฯ 

อูมามิจึงไม่ใช่เรื่องใหม่สำหรับคนทำอาหารที่รู้จักวัตถุดิบ และรู้ถึงรสซับซ้อนที่ซ่อนอยู่จนบอกได้ว่าขาดสิ่งนี้ไปเมื่อไร ความกลมกล่อมก็หายไปเมื่อนั้น และบางครั้งมันก็เป็นวัตถุดิบหลักความอร่อยโดยไม่ต้องปรุงแต่งให้มากความเช่น ‘รากชู’ ที่ขึ้นอยู่ริมรั้วสวนครัวข้างบ้าน เป็นความอูมามิของจานอาหารพี่น้องหลากชาติพันธุ์ทางภาคเหนือของไทยที่ทีมครัวได้ไปสัมผัส
รากชู ช่วยชูรส 
รากซู คือรากของต้นซู หรือหอมซู ใบมีสีเขียวเรียวแบนยาวคล้ายใบกุยช่ายแต่ใหญ่กว่า ส่วนรากมีสีขาวยาวอวบ จัดเป็นพืชล้มลุกตระกูลเดียวกับกุยช่าย พบมากทางตอนเหนือของพม่า เรื่อยมายังตอนใต้ของจีนและภาคเหนือของไทยที่จังหวัดเชียงใหม่ เชียงราย ปรุงอาหารได้ทั้งต้ม ผัด ทำน้ำพริก และดองกินเป็นเครื่องเคียง วัฒนธรรมการกินรากชูนี้ได้รับอิทธิพลส่งต่อมาจากสิบสองปันนา มลฑลยูนนานทางตอนใต้ของประเทศจีนพร้อมการอพยพของพี่น้องชาติพันธุ์ต่างๆ รากชูจึงเป็นผักสวนครัวที่มีปลูกไว้แทบทุกบ้านชาวอาข่า ลาหู่ และจีนยูนนานในไทย 

จานอร่อยจากรากชูที่นิยมทำกินกันในหลายชาติพันธุ์คือ หมูผัดรากซู​ ในคราวที่เรามาเยือนแม่ฟ้าหลวงก็เปิดต่อมรับรสทำความรู้จักรากชูจากรสมือคุณแม่ชาวอาข่า ป่ากล้วย จัดแจงตั้งกระทะบนเตาฟืน ใส่หมูกับรากชูลงผัด ปรุงรสง่ายๆ แค่เกลือกับพริกแห้ง และกำชับกับเราสั้นๆ ว่า ต้องผัดให้รากชูสุกพอดี ไม่อย่างนั้นจะเหนียว เพียงเดี๋ยวเดียวก็ได้หมูผัดรากชูรสเค็มเผ็ดกลมกล่อม รากชูเคี้ยวหนึบซ่านิดๆ 
ทั้งใบและรากชูนอกจากกินจิ้มน้ำพริก พี่พิมพ์ชาวลาหู่ยังแย้มให้ฟังว่ามันเป็นเคล็ดลับความอร่อยที่ขาดไม่ได้ในถ้วยน้ำพริกมะเขือส้ม แม้วัตถุดิบหลักอย่างมะเขือส้มจะมีความอูมามิอยู่ในตัวแล้วก็ตาม 
“รากซูเวลาเราเอาไปใส่อาหารมันไม่ได้ทำให้รสชาติจัดจ้านขึ้นนะ แต่มันชูรสให้อร่อย กลมกล่อม หอม บางทีตำน้ำพริกมะเขือส้มก็ยังจะใส่รากชูเข้าไปด้วย”
รากชูยังนำมาถนอมอาหารด้วยการดองกินเป็นเครื่องเคียง กรรมวิธีทำรากชูดอง คือนำรากชูมาตากให้แห้ง แล้วเอามาดองใส่พริกกับเกลือ ไว้กินกับข้าวเป็นผักดองรสซ่าเผ็ด และด้วยสัมผัสรากชูที่มีความหนึบเหนียวเฉพาะตัวการจะกินรากชูนุ่มๆ นอกจากต้องปรุงสุกให้พอดีในเมนูผัด ยังนิยมนำมาต้มกับไก่เป็น รากชูต้มไก่ ซดร้อนๆ สดชื่นมีความเย็นซ่าปลายลิ้นจากรากชู เป็นเมนูที่นิยมทำกินกันในฤดูหนาว 

แม้หลายเมนูจากรากชูจะได้รับวัฒนธรรมมาจากจีน แต่ด้วยสภาพแวดล้อมและวัตถุดิบที่แตกต่าง จึงเกิดอาหารปรุงด้วยรากซูที่เฉพาะตัวอย่าง ส่าจ๊อย ของลาหู่ ส่วนอาข่าเรียก ‘ซาเบี๊ยะ’ เมื่อมีงานประเพณี ล้มวัว ล้มหมู ก็จะปรุงเมนูนี้เลี้ยงคนที่มาร่วมงาน  วิธีปรุงส่าจ๊อย เริ่มจากเตรียมเนื้อหมูติดมันนิดหน่อยหรือเนื้อวัวก็ได้ เอามาสับให้ละเอียดใส่เลือดหมูหรือเลือดวัว เคล็ดลับความอร่อยคือจะสับเนื้อสัตว์กับเปลือกต้นมะขามป้อมหรือเปลือกต้นมะกอกป่าที่ให้รสฝาด ใส่นิดหน่อยจะทำให้เนื้อมีกลิ่นหอมและกลมกล่อมขึ้น สับจนละเอียดเข้ากันดีก็ปรุงรสด้วยเกลือ พริกแห้งป่นหรือพริกลาบมะแขว่น ใบหอมด่วน ผักไผ่ ตะไคร้ซอย ขาดไม่ได้คือรากซูและใบซูสับ ที่สรพงษ์ ชาวอาข่ากำชับนักหนา “ใส่ทั้งใบชูรากชูเลย รากชูใส่แล้วมันจะหอม หอมมากๆ ต้องใส่” จากนั้นนำมาแอ๊บ (ห่อด้วยใบตองนำมาปิ้ง) ให้สุกส่งกลิ่นหอม กินเป็นกับข้าวหรือกับแกล้มก็เด็ด 

สำหรับพี่น้องชาติพันธุ์รากชูจึงเป็นชูรสตามธรรมชาติที่หาเก็บได้ริมรั้วบ้าน เป็นทั้งวัตถุดิบหลัก วัตถุดิบรอง ช่วยเติมความกลมกล่อมในอาหาร 
นอกจากเป็นผักริมรั้วบ้าน เรายังเห็นรากชูวางขายได้ในตลาดสดทางภาคเหนือทั้งเชียงใหม่ เชียงราย และมาในรูปแบบผักดองสไตล์ยูนนานพร้อมรับประทาน ใครมีโอกาสไปเที่ยวทางภาคเหนือก็ลองหาชิมเมนูจากรากชู หรือมองหารากชูตามตลาด หยิบจับกลับมาทำกับข้าวกินที่บ้านดูนะคะ หรือจะสั่งซื้อออนไลน์ก็มีขายทั้งสดและดอง เพราะนอกจากกินเอาอร่อย หมอยาพื้นบ้านอาข่ายังใช้รากซูเป็นสมุนไพรไว้เข้าตำรับยาตั้งแต่ไม่มีการวิจัยใดๆ จนปัจจุบันมีการศึกษาพบว่า สารสกัดน้ำมันหอมระเหยในรากซูมีฤทธิ์ยับยั้งเชื้อราที่เป็นตัวก่อโรคติดเชื้อในผู้ที่มีภูมิคุ้มกันร่างกายต่ำ และยังช่วยยับยังการอักเสบ ต้านสารอนุมูลอิสระอีกด้วย
 

รสพิเศษหรือความอูมามิในอาหารของพี่น้องหลากชาติพันธุ์บนดอยตุงมีให้เราเรียนรู้ไม่จบสิ้น krua.co จึงร่วมกับมูลนิธิแม่ฟ้าหลวงถ่ายทอดเรื่องราวรสชาติทั้งหมดไว้ในหนังสือ ‘taste of doi tung รสชาติแห่งดอยตุง’ เพื่อเป็นไกด์พาคุณไปลิ้มรสให้ถึงที่ ติดใจรสชาติแล้วอยากลองเข้าครัวทำอาหารชาติพันธุ์และอาหารจากครัวตำหนักเราก็บันทึกสูตรไว้ภายในเล่มกว่า 20 สูตร 
สนใจหนังสือ รสชาติแห่งดอยตุง’ สั่งซื้อได้ที่ www.naiin.com หรือร้านหนังสือนายอินทร์ทั่วประเทศ 




share this














สุริวัสสา
กล่อมเดช

writer










พิมพ์ธาดา
ปฐมโภคินเสถียร

photographer










พัชริดา
พันธุมาศ

graphic designer







eat local, รากชู, วัฒนธรรมอาหาร, อาหารท้องถิ่น, อาหารเหนือ 







recommended articles 








‘ข้าวปุก’ นุ่มหนึบ กินอุ่นๆ รับลมหนาว









ลาบ หลู้ เหล้า: ปากะศิลป์กับแกล้มแบบนักเลงล้านนา









การเดินทางของขนมจีน-ข้าวปุ้น-ขนมเส้น









เมนูลับจากเมืองเล็ก ‘สมุทรสงคราม’









ถั่วเน่าซา-ถั่วเน่าเมอะ-ถั่วเน่าบอง ถั่วเน่าหมักสดรสนัวคู่ครัวไทใหญ่









อั่ว ศิลปะอาหารยัดไส้ของครัวล้านนา









ข้าวแรมฟืน ถั่วพูอุ่น แป้งเคี่ยวหอมเนียนนวลถิ่นเหนือ









กระราง เนยถั่วเข้มข้นจากเมล็ดกระบก










recommended videos









แกงจืดเป็ดตุ๋นมะนาวดอง








แปลงร่างสุกี้ธรรมดา ให้เป็นสุกี้โรล – by เชฟน่าน ciy








เปาะเปี๊ยะสดปู i cook or die!








มาาา มากินแหลกกับเจ๊!!!








แซลมอนแซ่บสมุนไพร i cook or die!








cook สู้โควิด | เฮลตี้โฮมเมดสลัด








เปิดโลกอาหารเหนือแต้ๆ ที่ร้านม่านเมือง | food review








ชีสสติ๊ก สุดจะเยิ้มมม!



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018




























