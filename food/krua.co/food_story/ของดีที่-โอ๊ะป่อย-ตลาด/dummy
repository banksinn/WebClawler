






ของดีที่ ‘โอ๊ะป่อย’ ตลาดเช้าริมธาร ณ สวนผึ้ง








 




















 









































recipe search





home
recipe
cooking
food story
video
contributor
about us
contact us

















search
  site search





recipe search





search



















term of use














food story

eat local




ของดีที่ ‘โอ๊ะป่อย’ ตลาดเช้าริมธาร ณ สวนผึ้ง

story by
ณัฐณิชา ทวีมาก
|
21.05.2019 






3,508 views











[ give star ]





pin







pinned







share








star rating










 0 / 5 


submit
reset
















เดินตลาดพื้นบ้านชาวกะเหรี่ยง นั่งชิลล์กินของอร่อยท่ามกลางธรรมชาติ ริมธาร และป่าเขา 

สวนผึ้งเป็นอำเภอหนึ่งของจังหวัดราชบุรีมีภูมิทัศน์ที่สวยงามห้อมล้อมด้วยธรรมชาติและภูเขาสลับซับซ้อนเป็นสถานที่ท่องเที่ยวสำหรับสัมผัสกลิ่นอายธรรมชาติที่อยู่ใกล้แสนใกล้กรุงเทพฯ ขับรถไม่กี่ชั่วโมงก็ถึงแล้ว และด้วยความที่เราเป็นคนราชบุรีเกิดและโตในแถบชานเมืองได้ใกล้ชิดกับทุ่งนาและธรรมชาติ บวกกับครอบครัวเป็นขาลุยกันอยู่แล้วเลยทำให้เราทั้งชื่นชอบและหลงใหลป่าเขาลำเนาไพรเอามากๆ ต้นไม้เยอะๆ ภูเขา ลำธารหน่อย…นั่นแหละสวรรค์เลย!
ครั้งแรกที่ได้ยินชื่อ ‘ตลาดโอ๊ะป่อย’ จากปากแม่ก็สงสัยว่าเอ๊ะ! มันคือตลาดอะไรทำไมชื่อแปลกจัง? หลังฟังคำสาธยายถึงความดีงามของบรรยากาศ ผู้คน รวมถึงอาหารของที่นั่นแล้วทำให้เราอดใจไม่ไหวต้องเดินทางไปหาคำตอบด้วยตัวเอง และสิ่งที่ได้กลับมาก็คือรอยยิ้มและความประทับใจ เลยอยากชวนทุกคนหลีกหนีความวุ่นวายของชีวิตเมือง เอาตัวและใจไปสัมผัสธรรมชาติด้วยกันนั่งใต้ต้นไม้ใหญ่ เอาเท้าจุ่มน้ำฟังเสียงน้ำไหลในลำธาร กินอาหารพื้นบ้านอร่อยๆ สัมผัสวิถีชีวิตชาวกะเหรี่ยงกับตลาดริมลำธารที่ชิคและชิลล์ที่สุดของอำเภอสวนผึ้ง

‘ตลาดโอ๊ะป่อย’ เป็นตลาดพื้นบ้านของชาวกะเหรี่ยง คำว่า ‘โอ๊ะป่อย’ ในภาษากะเหรี่ยงหมายถึง ‘พักผ่อน’ตลาดจึงตั้งอยู่ติดริมน้ำลำภาชี สายน้ำอันศักดิ์สิทธิ์ของชาวบ้านโดยเกิดจากความร่วมมือกันของผู้ประกอบการ ชุมชน วัด โรงเรียน ผู้ใหญ่บ้าน และภาครัฐท้องถิ่นในอำเภอสวนผึ้ง เพื่อก่อให้เกิดความยั่งยืนรวมทั้งรายได้เข้าสู่ชุมชนพร้อมความตั้งใจอยากให้นักท่องเที่ยวที่มามีความสุข ได้ชิมอาหารที่เป็นอัตลักษณ์ ซึมซับบรรยากาศธรรมชาติ เรียนรู้วิถีชีวิตและภูมิปัญญาของชาวกะเหรี่ยงอย่างแท้จริง 

กิจกรรมไฮไลต์ที่ไม่ควรพลาดของที่นี่คือ ‘ตักบาตรพระล่องแพ’ ในช่วง 07:30-08:00 น. โดยจะมีพระจากวัดท่ามะขามล่องแพไม้ไผ่มาตามลำธารให้เราได้ร่วมใส่บาตรรับบุญกัน แนะนำว่าให้รีบมาแต่เช้า เพราะคนรอคิวใส่บาตรเยอะมากจะซื้อชุดใส่บาตรเป็นชะลอมน่ารักๆ ที่มีขายที่นี่หรือใครอยากนำอาหารมาใส่บาตรเองก็ได้เช่นกัน  
ตักบาตรเสร็จแล้วเดินมาสักหน่อยจะเจอกับต้นผึ้งสองต้นชื่อว่า ‘มั่งมี’ และ ‘ศรีสุข’ เราสามารถตักน้ำจากลำธารมารดได้ ต้นผึ้งเป็นไม้ยืนต้นที่พบมากในอำเภอสวนผึ้ง มีรากแข็งแรง ทนทานต่อสภาพอากาศ อายุยืนยาว ชาวกะเหรี่ยงเชื่อว่า ยิ่งเรารดน้ำต้นผึ้งมากเท่าไร ก็เหมือนรดน้ำให้ชีวิต ทำให้มีรากฐานมั่นคง แข็งแรง อายุยืนยาว เหมือนกับต้นผึ้งนั่นเอง

ใกล้กันจะมีน้องๆ ชาวกะเหรี่ยงให้บริการเช่าชุดกะเหรี่ยงอยู่ ใครอยากเข้าถึงบรรยากาศวิถีชีวิตแบบกะเหรี่ยง แนะนำให้ลองเช่ามาใส่เดินตลาดดูค่ะ หรือจะใส่ถ่ายรูปเก๋ๆ อัปลงโซเชียลก็เท่ไม่แพ้กัน ค่าเช่าชุดก็ไม่แพงแค่ 40 บาทเท่านั้น

พาเข้าสู่โหมดอาหารการกินกันบ้างดีกว่า บอกเลยว่าของกินที่นี่อร่อยทุกร้าน ที่สำคัญราคาไม่แพงด้วย มาเที่ยวโอ๊ะป่อยทั้งทีต้องไม่พลาดการนั่งจิบชาถั่วดาวอินคายามเช้า ถั่วดาวอินคาเป็นพืชที่มีผลคล้ายดาว ชาวกะเหรี่ยงแถวนั้นปลูกกันมาก เมล็ดถั่วนำไปคั่วเกลือ กินเล่นๆ หรือจะไปแปรรูปเป็นน้ำมันหรือชาอย่างที่เราเห็นก็ได้ ตัวชามีกลิ่นหอมอ่อนๆ ไม่ฝาดเลย กินแล้วโล่งคอดี จิบได้เพลินๆ ที่นั่งของร้านเป็นขอนไม้เล็กๆ วางเรียงกันเป็นโต๊ะ เป็นเก้าอี้ อยู่ใต้ต้นไม้ใหญ่ร่มรื่นมาก จิบชาไปด้วยสัมผัสบรรยากาศธรรมชาติไปด้วยสุดๆ อ่ะบอกเลย! ถ้าติดใจ ร้านก็มีถั่วดาวอินคาขายให้ซื้อกลับบ้านได้


ไฮไลต์อาหารที่พลาดไม่ได้คือข้าวแดกงา อาหารประจำท้องถิ่นชาวกะเหรี่ยง ทำจากข้าวเหนียวนึ่งสุก ตำกับงาดำคั่วบดใส่เกลือนิดหน่อย ตำจนเนื้อเนียนเข้ากัน นำมารีดให้เป็นแผ่น ย่างให้หอม 

เวลากินก็ราดน้ำตาลโตนดที่เคี่ยวกับน้ำผึ้ง บอกเลยว่าตัวนี้เด็ดมาก ข้าวเหนียวมีความหนึบหนับหอมงาดำขึ้นจมูก รสเค็มนิดๆ เข้ากับรสชาติหวานหอมของน้ำตาลโตนดและน้ำผึ้งได้ดีจริงๆ

เมี่ยงถั่วดาวอินคาเมี่ยงห่อเป็นคำเล็กๆ น่ารัก มีความเก๋คือใช้ใบถั่วดาวอินคามาห่อแทนใบชะพลู ใส่เครื่องเมี่ยงแบบจัดเต็ม ราดน้ำเมี่ยงหวานๆ กินเพลินมาก ขายเป็นคำคำละ 5 บาทเท่านั้น แล้วหวานกันต่อยาวๆ กับขนมบ้าบิ่นน้ำมันมะพร้าว เป็นบ้าบิ่นที่หอมมะพร้าวสุดๆ เนื้อสัมผัสกรอบนอกนุ่มใน เนื้อมะพร้าวจัดเต็มมาก 

หรือจะลอง ขนมใส่ไส้ ขนมต้ม ก็มีนะ ตัวแป้งนุ่มละมุน รสชาติกำลังดี ไส้มะพร้าวก็ไม่หวานเกินไป หอมกลิ่นน้ำตาลมะพร้าวมาก


เดินถัดจากของกินมาหน่อยจะเจอคุณยายชาวกะเหรี่ยงนั่งผูกข้อมือให้กับนักท่องเที่ยวอยู่ ภาษากะเหรี่ยงเรียกว่า ‘ไคจุ้ง’เป็นการผูกแขนเรียกขวัญเพื่อเป็นสิริมงคล ใกล้กันยังมีข้าวห่อนึ่งหรืออั้งหมี่ถ่อ อาหารมงคลของชาวกระเหรี่ยงเป็นข้าวเหนียวห่อใบตองต้มให้สุก รสชาติจะจืดๆ หน่อย จิ้มกินกับมะพร้าวขูดกวนกับน้ำตาลปี๊บหวานๆ หอมๆ ที่คุณยายทำมาเองรสชาติค่อนข้างแปลกใหม่ แต่ถือว่ากินเพื่อความเป็นสิริมงคลแล้วกันเนอะ ใครอยากลองชิมก็อุดหนุนคุณยายได้

กินหวานแล้วก็ต้องลองกินคาวบ้าง เมนูที่อยากให้ลองคือ ขนมจีนหยวกกล้วยที่ใส่หยวกกล้วยลงไปผสมกับน้ำยา คล้ายน้ำยากะทิบ้านเรา รสชาตินัวกลมกล่อม เสิร์ฟมาในถ้วยปิ่นโตเล็กๆ น่ารัก เวลากินจะเจอเนื้อหยวกกล้วยนิ่มๆ พร้อมหอมกลิ่นเครื่องแกง หรือจะเป็น ผัดไทยของครัวม่อนไข่ร้านอาหารประจำอำเภอสวนผึ้งที่ขอคอนเฟิร์มว่าอร่อยจริงว่าแล้วกลิ่นหอมก็ลอยมาแต่ไกล… ร้านใช้เส้นจันท์ผัดกับน้ำผัดไทยสูตรเฉพาะของทางร้าน รสชาติหวานนำเปรี้ยวเค็มครบสามรส ที่สำคัญให้เยอะแบบไม่แคร์ราคาเลย 

อีกเมนูคือ ข้าวผัดปลาทูจากไร่พสุธารา ไร่ผักออร์แกนิกปลอดสารเคมี ใช้ข้าวกล้องงอกผัดกับเนื้อปลาทู โรยเครื่องสมุนไพรต่างๆ แนมกับใบทารากอนที่มีกลิ่นหอมและรสชาติคล้ายโหระพา เวลากินก็คลุกเคล้าให้เข้ากัน จะได้ความหอมมันของข้าวกล้องที่ผัดกับปลาทู บวกกับเครื่องสมุนไพรรสเผ็ดนิดๆ เปรี้ยวหน่อยๆ เป็นจานที่ทั้งอร่อยทั้งมีคุณประโยชน์

อาหารและเครื่องดื่มของที่นี่ยังมีให้เลือกอีกเยอะมากกกกทั้งกาแฟดริป ขนมเบื้อง ข้าวยำสมุนไพร ข้าวเกรียบปากหม้อ ขนมครก กล้วยปิ้งมันปิ้ง ฯลฯ เตรียมท้องมากินให้พุงกางได้เลย!กินอิ่มแล้วอยากเดินชอปฯ ของฝากก็มีนะ ทั้งเครื่องจักสานไม้ไผ่กลุ่มแม่บ้าน สบู่สมุนไพรโฮมเมด กระเป๋าเสื้อผ้ากะเหรี่ยง หรือใครเป็นสายต้นไม้ก็มีเมล็ดและต้นถั่วดาวอินคาขายให้ซื้อกลับไปปลูกที่บ้านกันได้ เรียกว่า ชม ชิม ชอปฯ จบที่เดียวกันไปเลย


ใครอยากซึมซับบรรยากาศธรรมชาติแบบสุดๆ แนะนำให้ซื้ออาหารมานั่งกินริมลำธารไปเอาเท้าจุ่มน้ำในลำธารไป น้ำใส เย็นสดชื่นมาก แถมความสนุกยังอยู่ที่เราต้องถอดรองเท้าเดินบนแคร่ไม้ไผ่ด้วยนี่แหละ เป็นการนวดผ่อนคลายเท้าได้ดีจริงๆ อยากล่องแพชมธรรมชาติริมน้ำก็ได้ ค่าบริการ 200 บาท/เที่ยว ได้เที่ยวละประมาณ 4-5 คน นำอาหารขึ้นไปกินบนแพได้ด้วย

อีกสิ่งที่ทำให้เราประทับใจคือที่นี่งดใช้ภาชนะพลาสติกหรือโฟม เลือกใช้เฉพาะวัสดุย่อยสลายได้ง่ายที่มาจากธรรมชาติอย่างพวกใบตอง กะลา หรือจานกระดาษแทน นอกจากบรรยากาศร่มรื่น ธรรมชาติสวยงาม อาหารอร่อยยังได้เห็นความน่ารักของน้องๆ กะเหรี่ยงที่ยืนต้อนรับทำหน้าที่เป็นมัคคุเทศก์น้อยและคอยถือถังน้ำเดินเก็บขยะช่วยรักษาความสะอาดถือเป็นตลาดเล็กๆ ที่มีเสน่ห์ ใส่ใจในธรรมชาติและสิ่งแวดล้อมอย่างแท้จริง

ลองไปกันดูสักครั้ง เราเชื่อว่าคุณจะได้ทั้งความสุข ความผ่อนคลาย ความพุงกาง รอยยิ้มและความประทับใจกลับมาแน่นอน
ข้อมูลการเดินทาง
เวลาเปิด-ปิด: เปิดเฉพาะวันเสาร์-อาทิตย์ และวันหยุดนักขัตฤกษ์ ตั้งแต่ 07:00 – 14:00 น.
เส้นทาง: จากที่ว่าการอำเภอสวนผึ้งเจอสี่แยกไฟแดงให้เลี้ยวซ้ายมาประมาณ  4 กม. ตลาดตั้งอยู่ตรงข้ามวัดท่ามะขาม ต.ตะนาวศรี อ.สวนผึ้ง จ.ราชบุรี
facebook: โอ๊ะป่อย ตลาดเช้าริมธาร
google map : https://goo.gl/maps/pybzgpn4by63yazr7
สอบถามข้อมูลเพิ่มเติม : ใครไปไม่ถูกหรืออยากสอบถามข้อมูลเพิ่มเติม ติดต่อผู้ใหญ่บีได้ค่ะ โทร. 09-0139-9905




share this














ณัฐณิชา
ทวีมาก

food team







ตลาดท้องถิ่น, อาหารท้องถิ่น 







recommended articles 








อั่ว ศิลปะอาหารยัดไส้ของครัวล้านนา









‘ข้าวปุก’ นุ่มหนึบ กินอุ่นๆ รับลมหนาว









โต๊ะลึกลับกลิ่นช็อกโกแลต









รู้จัก ‘ข้าวใหม่’ กันมั้ย?









อาหารเช้าสำคัญที่สุด ลดความอ้วนป้องกันสมองเสื่อม









หมูทอดกระเทียม









บะหมี่ปูผัดผงกะหรี่









แจ่วปลาร้า










recommended videos









strawberry shortcake








คาเฟ่ดอกไม้สุดน่ารักย่านอารีย์ ‘flower in hand by p.’ | food review








homeburg – crafted burger ของคนบ้า i food review








ปลาตะเพียนต้มเค็ม








มะเขือม่วงย่างราดซอสมิโสะ








ซอฟต์คุกกี้ ดาร์กช็อกโกแลต สูตรนุ่มหนึบ ช็อกเยิ้ม – by เชฟน่าน | ciy – cook it yourself








ทำเต้าหู้ไข่กินเอง วัตถุดิบแค่ 3 อย่าง | video & recipe








matcha testing ที่ mtch บาร์มัทฉะแหวกแนวย่านอารีย์ l ววแอดไวซ์เด้อ



















รับข่าวสารจาก krua.co ผ่านทางอีเมล












home
recipe
cooking
food story
video
contributor




my cooking note
about us
contact us
term of use
แจ้งการชำระเงิน




ติดตาม krua.co ได้ที่

   

krua.co © 2018




























